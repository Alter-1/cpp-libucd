


RUNOJA

Kirj.

AARO HELLAAKOSKI


1916




SISÄLLYS:


I

Kaipuumme
Marssi lakeuksilta
Talven tullessa
Kuu
Takatalvi
Murha
Kevätmyrsky
Kevättä katsomassa
Tuhlaajapoika
Kaksi
Conceptio artis
Sairaalassa


II

Metsäkissa
Tunnoton
Kuu-ukko
Nocturno
Pirut tanssahtavat
Viinamäen miehet
Maalarit
Maan toivot


III

Salakuljettaja
Kyntäjä
Kahvisaunassa
Yöjalassa
Jahvetin rakastuminen
Jahvetin kosinta
Korpikylän janne


IV

Poroporvarien laulu
Paan
Maallinen onni
Eihän sitä älyä puutu
Härjän kosto
Oode kynäveitselle
Pyllymylly
Koiranpennut
Liian paha sappi
Häpyä vailla
Voi kun oisi sarvet mulla--
Lucifer





I




KAIPUUMME

Ei olko kaipuumme kuin haave naisen
tai sairaan näky, houre humalaisen.
Se olkoon merkki hengen voimakkaan
ja kruunu luomakunnan kuninkaan.

Se olkoon niinkuin kymin laaja uoma,
tuo monen puron yhteisvoimin luoma.
Näin hurjat voimat intohimojen
ne saakoot uoman, määrän yhteisen.




MARSSI LAKEUKSILTA

Sa laakeihin rantoihin kuohuvan näät
meren korkeat, hurjat vaahtopäät.
Sa kosken kuulet kuin ukkosen
ja haukan kirkunan kaukaisen.

Nuo äänet on kuorona rinnassas.
Ja villi on leimaus katseessas.--
Peru päiviltä muinaisilta se lie
kun käytiin katkera kostontie.

Kas viuhuen tuorehet tuulet käy.
Ei katseenkantaman ääriä näy.
Lyö iskusi uksihin rautaisiin!
Ken paljon vaati, se palkittiin.




TALVEN TULLESSA

Riemuin tunnet
talven tekevän raivaustyötään.
Kaiken mi silmää,
ruumista, henkeä äsken
painoi, vievät jäätävät viimat myötään.

Puhurin poika,
reippaasti rintojen rihkamat peitä
liian rakkaat!
Toivomme talvelta taasen
laajoja hankia, järviä jähmenneitä.

Toivoo inehmo:
Pakkasenkorkeat tähdet taivahalla
vihreä kuuan
lumisten metsien yllä;
elämä rinnassa uinuen kinosten alla.




KUU

Kuu mykkä kumottaa,
tutkii, uinuuko hurja maa.

Kuin silmä äityen
poikaansa sairasta katsellen:

Laskeeko lepohon yölläkään
raskaan, kuumehoureisen pään?

Herääkö äkkiä parkaisuun,
painajaiseen ja sadatteluun?




TAKATALVI

Pohjoinen huokuu katkerin, kolein tuulin.
--On toukokuu.
Arkana astuu ihminen katujen viertä
katse maassa, sinisin huulin
  ja rinnassa arki.

Auringon kylmät säteet lankee viistoon.
--On toukokuu.
Kelmeät varjot. Ah, minä väsynyt niist' oon:
uhaten niinkuin siniset aaveet
  ne hiipien käyvät.

Laulajat tyhjillä oksilla värisevät.
--On toukokuu.
Perhonen maassa, siivet paleltuneina.
Uhrinsa raskaan vaatii kevät.
  Ja kurjet huutaa.

Kevähän hallat paljon toukoja löivät.
--On toukokuu.
Kiviset pellot harvoin ne heilimöivät.
Pohjoistuulet tuutivat niitä,
  ne sammalta kasvaa.




MURHA

Julman murhan näin kerta,
raitin hulvehillaan verta.
Lapsi olin. Siit' on monta
vierryt vuotta armotonta.

Vielä nytkin unestani
herätä voin kauhuissani.----
Takanani juostavaksi
kuulen. Näen miestä kaksi.

Takimmainen juostessansa
hakkaa toista puukollansa.
Aivan luona jalkojeni
pakenijan henki meni.

Horjui, heilahutti kättä,
kaatui ääntä päästämättä.
Toinen puukon maahan nakkas,
hyppäs niskaan, puri, hakkas.




KEVÄTMYRSKY

Kylmä tuuli soi.
Hiekkapilvet piehtaroi.
Puitten tyhjät oksat rapisevat.
Mustat lehdet entiskesän
maassa karkelevat.

Taakkaa kantaen
astuu vaivoin poikanen.
Polvet notkuu. Selkä kumarainen.
Hiekka ruoskii huulet veriin.
Liehuu puku repaleinen.




KEVÄTTÄ KATSOMASSA

Hei humise kevähän tuuli
nyt halki hankien maan.
Jo korvani kiurun kuuli.
Käyn kevättä katsomaan.

Voin sukset jo aittaan kantaa.
Nyt pieksuni voitelen
ja kohti ulapan rantaa
käyn hiljaa, kurkkien.

Jo kaukaa äänet kuulen
nuo hurjat keväiset.
Kun rannalle ehdin, luulen
kaikk' irti on aavehet.

Kuin intohimot hullut
sydämissämme siitetyt
vapahaks olis äkkiä tullut
ja hyppelis hihkuen nyt.

Ja ilmassa vinkuu ja soipi
ja tuhannet siivet lyö.
Keväthenget ne karkeloipi
kevätlintujen siivet lyö.

Kun hiihtelin viikko sitten
ja tähysin seljälle päin,
helyn kuulin jäähilsehitten,
lumiaavikon aution näin.

Nyt jäätiköt sihisevät,
lepän norkot on puhjenneet.
Se saapui se toivottu kevät.
Ja kohisten käyvät veet.

Mut pälvillä, lammikoissa
on hilpeät, tuliset häät.
On arkainkin arkuus poissa:
kevättaistelut kuulet, näät.

Kun suokulaisurosta kaksi
noin naaraasta taistelee,
voit päästä todistajaksi
miten rakkaus villitsee.

Voit astua kohti niitä--
ne eivät sinua nää.
Vain hiukkasen siirtyvät siitä,
taas alkavat temmeltää.

Niin korvissa soipi ja helää.
Niin hanget höyryävät.
Niin jokainen mätäs elää.
Puut tuulessa hymisevät.




TUHLAAJAPOIKA

Moni kallista aikaansa tuhlaa
mua neuvoen, opastaen
ja viitaten vanhempiini
ja töihin taattojen.

Se totta on, vanhempaini
ilo suurin on tarmo ja työ,
he paljoon vedota voivat
kun tuomionkello lyö.

Mut vaikea monelle lienee
ero maisesta tavarastaan
kun Neulansilmänportin
on kysymys vastassaan.

Muut kootkoon kultia, heille
se nautinto suotakoon.
Ei kateus mieltäni paina,
minä Tuhlaajapoika oon.

Minä riemuin kujilla tuhlaan,
minä kaikkeni annan pois.
Ei paina mammonan taakka
jos huomenna kuoltava ois.

Mikä määrä on elämällä,
mikä minulla, Herra ties!
Minä tahdon rikasna elää
ja kuolla kuin köyhä mies.

Ja tuomiokellot kun soittaa,
tilipäivä kun tullut on,
käyn etehen tuomareitten
ja mieli on pelvoton.

Minä käteni tyhjät näytän.
"Tässä, Herra, on leiviskäs;
pois lahjasi kaikki annoin,
olen köyhänä edessäs."




KAKSI

Kaks miestä lähti kilvan
nyt neittä kosimaan.
Mut tietä matkallansa
ei tiennyt kumpikaan.

He astui puoli päivää
niin haaraantui jo tie.
Nyt kumpikohan niistä
se neidon luoksi vie?

Se toinen miesi istui
ja ratkes itkemään.
Se toinen astui eespäin
ja lauloi mennessään.

Niin sattumalta kulki
hän tietä oikeaa.
Jo ennen iltapäivää
hän neidon saavuttaa.

Näin itkeehän ne toiset
ja toiset laulelee.
Näin toiset tietä käyvät
kun toiset arvelee.




CONCEPTIO ARTIS

Vaikka petyin. Vaikka petyin,
silmin tiukkaan jännitetyin
aijon käydä näin
yhä eteenpäin.

Irti pääsit. Hetaleita
vanhoja ja vaalenneita
jäi vain kourihin
kun sua kahmasin.

Oothan ylen kirjavissa
helyissä ja rihkamissa
joit' on koonnehet
vuodet tuhannet.

Kerta vielä rautavöihin
joudut näihin käpälöihin
vaikk' ois auttajas
kaikki apunas.

Silloin sormin raatelevin
riemumiellä päältäs revin
vuosisatojen
luoman peittehen.

Sinut tahdon alastonna,
helmetönnä, maalitonna
vailla rihkamaa
muitten antamaa.

Näytän muotos maailmalle,
huudan joka kuulijalle
niinkuin _minä_ näin
sinut edessäin.




SAIRAALASSA


1

Matkani polkenut oon
pitkään tiettömään hankeen.
Nousemattani lankeen
yöhön autioon.

Innoin kuumeisin
etsin. Ja löysin tieni.
Vaikk' oli voimani pieni,
yksin ponnistin.

Onko etsijän syy
jos hän astuu harhaan?
Jos hän liian varhaan
hankeen kylmettyy?


2

Minä tunnen, on vihdoin hetkeni tullut.
En kysele mitään.
Mut kuitenkin sammuvin silmin
yhä katson itään.

En armoa ano. En syytä ketään.
Syyn itse pidän.
Mut ihmettä varroten katson
yhä puoleen idän.


3 Yö sairaalassa

Tuuli ulvoo. Nurkat soi.
Ruutuhun vihmoo vettä.
Ken veisi polton otsaltain,
kuivaisi kyynelettä.

Kiviset seinät kaikuvat
kuolevain valitusta.
Miksi on päivä niin lyhkäinen
yö niin pitkä ja musta?

Takaa seinän kuuluu taas
voihketta tuskaisata.
Naapuri nyt. Minä huomenna.
Sehän on elämän rata.


4

Mennyt mies. Mennyt mies.
Näinkö sun loppui ties?
Ken olis uskonut eilettäin
kohtalon päättyvän näin.

Käyköön niin. Käyköön näin.
Kuulen jo viereltäin
kalkkehen tahdikkaan.
Viikate terotetaan.


5 Syysaurinko

Ah aurinko kallis syksyinen,
näin ihmeitä aikaansaat sa!
Veren lämmität äsken hyytynehen
ja kullalla hivelet maat sa.

Ja ma kulkevani uneksun
satumaassa kaukaisessa
mun tarhani tarkoin vaalitun
salarauhassa, katvehessa.

Nyt korjuupäivä on viinies,
väki nuori laulaen töissä.
Hei kypsynyt terttu huulilles
ja kulmasi seppelöi sä!





II




METSÄKISSA

Kuin pystypäisnä ma tulinkaan
ja kuin mun säiläni säkenöivät!
Ma tiesin kuinka Ne Suuret löivät.
Ma olin saapunut voittamaan.

Näin astuin karkelon askelissa
ja säilää kirkasta säihkyttäin.
Mut silloin äkkiä edessäin
oli metsäläinen--yks villikissa.

Ja nopeammin kuin ajatus
se kiljuin karkasi käteheni
ja sieppas valmihin aseheni,
pois viskas. Kuolo ja kirous!

Ja sitten kynsi tuo vainolainen,
näin vuoroin kidutti, ilkamoi.
Mies asehitta hän mitä voi--
joko nöyrtyy taikka lyö leikiks vainen.

Ma nöyrryn etehen polvies
ja pyydän--armoa, älä kosta.
Mut kerran säiläni viidakosta
jos löydän----tuossa on sydämes!




TUNNOTON

Yks suukko silmään
ja toinen suulle!
Ma sua lemmin,
jo etkö kuule?

Kuin hepo laiska
mi torkkuu työssä
jos revi kuinka
tai puulla lyö sä!

Niin kylmä oot sa,
et liikahdakkaan----
Jo herää, armas,
ma puulla hakkaan!




KUU-UKKO

Sa muistatko kun me kahden
hämyhetkinä soudeltiin
yöhiljaista pintaa lahden
ja kuuta katseltiin?

Oli suuri persokesti
tuo turpeaposki kuu.
Se pilviä hirmuisesti
söi--mut eipä kelpaa muu.

Se kiipesi kautta taivaan
kovin ähkyen, puuskuttaen
ja jos pilven se kiinni sai vaan,
söi poskeensa raukan sen.

Niinpä viimein syöneheksi
sai itsensä uuvuksiin.
Sai naamansa rasvaiseksi
ja sormensa sokeriin.

Niin huuli lerpallansa
se hymysi meille kuin
ois halunnut vatsahansa
syödä meidätkin yksin suin.

Niin silloin. Nyt katsoppa kuuta,
se näyttääkö hymyyvän!
Jumalaut, eipä paljon muuta,
minä luulen sen itkevän.

Se sai sen rangaistuksen
min ahmatit aina saa,
vuoskautisen katumuksen
kun vatsaa jomottaa.




NOCTURNO

Ma ruorissani torkun. Itsekseen
käy pursi. Purjeet riippuu yli veen.
Mua kyllästyttää taivaan kirkkaus.
Ma värisen. Ei tunnu tuulahdus.--

Niin, torkun minkä kylmältäni saan
ja mietin mikä kumma kuhertaan
tuon _teiren_ panee öisin. Mulle nyt
on pieni perhedraama selvinnyt.

Kas teiri, sehän emäntäinen on
mi vartoo saapumista puolison
ja sängyss' itseksensä mouruaa
ja pohtii saarnan juonta ankaraa.

Nyt _käki_--sehän tietysti on mies--
hän mistä saapuneekin, herraties,
mut maireasti "kukkuu kukkuu". Kas
tuo eikö osannutkin peijakas!

Tuo vanha juopporatti tietää sen
mi parhain vaimolle on mielehen.
Kai luovaa hän kuin laiva, kallistuu,
mut "kukkuu kukkuu" senkin simasuu.

Ja vaimo, vähitellen leppyy hän
ja tuntee sydämensä heltyvän.
Mut vielä, kuinkas muuten, ärisee
ja kukkujalle todet tulkitsee:

"Ne kukkuvathan muutkin toisinaan
saa viina viisahankin kukkumaan.
Sa kukut yötä päivää, kelvoton.
--Kuin käki, päissään--sananparsi on."

Mut kun jo aikaansaatiin sovinnot
ja toistaan syleilivät aviot,
kun metsän hiljaisuuden rikkoi vain
yörastaan laulu takaa kukkulain,

niin silloin suloisimmat tuntehet
nyt tärvää lapsukaisen tyrskehet.
Kas vanha tuttu onhan lapsikin,
sen pieneks _paarmalinnuks_ luulisin.

Tää liikaa on, sen naapurikin ties,
tuo vanha, hermostunut poikamies.
Hän karjasee "kraak kraak" ja nokallaan
lyö puuhun tulkitakseen raivoaan.

Yöpuultaan suoraan hyppää siivilleen
tuo lemmon vanhapoika; väsyneen
"kraak kraak" taas ärjyy lentäin eteenpäin,
näin koko metsän väen herättäin.

Voi sua, hermostunut poikamies!
Sa risti oot ja vaiva naapuries.
Enemmän mangunnallas häiritset
kuin pienet perheriidat kymmenet.

Niin nytkin herää metsän asukkaat.
Nyt _varis_ haukutaan. Ja raivokkaat
soi manaukset korvissani mun.
Pien perhedraama hukkuu meluhun.

Jo tuuli herää. Purjeet pullistuu
ja pursi nytkähtää ja ulkoutuu.
Taa jääpi niemi kuusimetsineen
ja käki toraisine rouvineen.




PIRUT TANSSAHTAVAT

Viekkahin vekkuli olla voipi
kesä, vaikk' olis sateinenkin.
Näin käy.--Sataa ja ikkunat soipi.
Nukkujat täyttää jok'ainoan penkin.

Silloin heräät. Kas, aurinko paahtaa
vasten kasvojas pilkallisesti.
Juokset ulos--se olla mahtaa
ihme joka vain hetkisen kesti.----

Seisot tuhmana kartanolla,
ihmeissäs unta silmistäs hierot.
Tuumit--taidat unissas olla
taikka on silmäsi turkasen kierot.

Ei, tämä totta on! Katsothan lonkaan
viimeiseen jok' on kaukana tuolla.
Mutta--juupelit mitä ne onkaan,
pienet, karvaiset, koipies puolla.

Vääräsääriä peijakkaita
piirissä ympärilläsi hyppää.
Kas, ei ne karta ihmismaita!
Yksi jo takkisi helmasta nyppää.

Tulivat tänne metsistänsä.
Pitkää nenää näyttävät. Tiehen
juoksevat huiskien hännällänsä.
--Nauraa täytyy sun, vakavan miehen.




VIINAMÄEN MIEHET

Rakkaat veljet Bakkuksessa,
laulu laulakaa.
Vaipassansa kukkaisessa
kutsuu viinamaa.

Pieni mettiäinen maassa
maaten kellittää,
humalassa autuaassa
hiljaa pöräjää.

Sinne käykää kärsiväiset
viinamäkehen
jossa pienet mettiäiset
potkii pöristen.

Vaipassansa kukkaisessa
kutsuu viinamaa.
Rakkaat veljet Bakkuksessa,
laulu laulakaa.




MAALARIT

Osasi ne ennen pienet poijat
pitkän ryypyn ottaa.
Sanoppas vaari ja sanoppas taatto
eikö se ole totta.

Eikä sitä ennen moitittu
sitä ryypyn ottajata
eikä sitä silmille syljetty
eikä viety kunniata.

Nyt ne kulkevat piimäparrat
kimröökitörppö vyöllä
eikä ne meitä mustaamatta
jätä päivällä eikä yöllä.

Meitä ne maalaa ollakseen
sitä puhtahammat itte.
Mustan rinnalla harmajakin
on valkiampi sitte.




MAAN TOIVOT


1 Keltanokat

Nyt nostakaatte jalkaa
ja askel astukaa.
Kas nythän matka alkaa
tiet' mutkittelevaa.

Meit' aina tähän asti
on takaa työnnetty.
Me aina liukkahasti
on muille myönnetty.

Nyt askel astukaamme
vaikk' takaperinkin.
Siit' ehkä naurua saamme
--oma oli se kuitenkin.


2 Karhunpoika

Hän ei kuule, hän ei nää.
Hän kävellä lääpöstää.
Ja suuret kengät katuhun lyövät.
  Katuhun lyövät.

Miks on karhumme karvaisen
niin katsanto murheinen?
Mikä onkaan mieheltä luonnon vienyt?
  Luonnon vienyt.

Rohvesoorilta repposet?
Vai neiolta rukkaset?
Niin kesyttää maalima karhunpoikaa.
  Karhunpoikaa.


3 Kohmelo

Satehinen aamuyö.
Jossain kello kuutta lyö.
Astun kotiin juomingeista.
Käydä voin mut en voi seista.

Harvat on ne kulkijat
jotka vastaan sattuvat:
Konstaapeli. Lantakuski.
Kuuluu auton ammahduski.

Rientää kiirein askelin
työhön proletaarikin.
Hetkeks seisomahan jääpi.
Kulmiansa rypistääpi.

Aatteleepi tietysti:
"Perrkelehen porrvari,
kansan hiki taas on sille
mennyt päähän, mässärille."

Mutta kummempaakin nään.
Ovest' ulos heitetään
nainen, kasvot sinelmissä,
toinen kenkä hyppysissä.

Ah, ma arvaan, onhan taas
joku nuori Toivo Maas
porton rahat varastanut,
kiitokseksi kurittanut.

"Ihmisyyden ihanteet."
"Isänmaa." Ja "aattehet".
Paljon tunnen kaunehia
sanoja ja lauselmia.

Tulee aamu illasta.
Vitkaan haihtuu humala.
Tunnen päässä pakotuksen,
vatsassani kuvotuksen.

Sepät riehkat saapuvat.
Koputtavat vasarat
ensin harvaan, yksitellen.
Nopeammin--vähitellen.





III




SALAKULJETTAJA

Hei kopukka,
nostele koipias vinhempään.
Meillä on matka
ylitse vonkuvan jään.

Hei kopukka,
kaksiöistä jäätä on ties.
Rannalla ampuu
noituen kruununmies.

Hei kopukka.
Jäät ne murtuvat ulvoen.--
Taisitpa juosta
laukkasi viimeisen.




KYNTÄJÄ

Nääh! Nää,
senkin pässinpää.
Ruoska ohjatkoon
taas sun vakohon.

Vaihtuvat
vuodet katkerat.
Korven raatajain
työ ei vaihdu vain.

Liitä näin
hyvin, huonoin säin
vako vakohon
saakka kuolohon.




KAHVISAUNASSA

Kahvipannuja joukko lörpöttää
pihisten, poristen kuumalla kiukahalla.
Mikäs on pannujen lörpöttäissä nyt
kun on lämmin, valtava roihu alla.

Ämmät piirissä suuta pieksävät
maristen, peukalot pyörien, lerpalla huuli.
Hätäkös ämmien pöristä kyllin kun
kiukaalta lempeän, lämpimän pihinän kuuli.

Sielläpä kiehuu kahvikultaa taas,
vanhalle sydämelle roppia oivaa.
Miesten katseilta piilossa parhaalla
tuohella ämmät pannujen liekkiä hoivaa.

Piiput suuhun ja nuuskaa nokkahan!
Sillä se toipuu syntinen ämmäluuska.
Mikä ois hätänä kun on tarjona näin
suulas kumppali, kahvi ja piippu ja nuuska.




YÖJALASSA

Kilikali kilikali pom pom pom.
Poikia matkalla on on on.
Nouseppa tyttö naapurin.
Aiai naapurin.
Tule minun kanssani tansseihin.
Tansseihin.

Heinäsäkki ja kaalinpää.
Aiai kaalinpää
sänkyhys koita peitellä.
Peitellä.
Sitte kun saapuu sulhanen.
Aiai sulhanen
löytää morsion hiljaisen.
Hiljaisen.

Lintunen sylihin istumaan.
Aiai istumaan.
Polle, juoksuhun reippaampaan.
Reippaampaan.
Kilikali kilikali pom pom pom.
Poikia matkalla on on on.




JAHVETIN RAKASTUMINEN

Passaa siinä miehen kelliskellä,
luojan viisautta ihmetellä.
Hiirenkorvalla jo ovat puut.
Aurinkoinen kaivonvintin nenään
laskeutuupi paistain kesäisenään
jotta hautuu ihmislapsen luut.

Jahvetti hän pihanurmikolla
makaa, herttaisella nautinnolla
tuntein kevään polton seljässänsä.
Puree ruohonkortta. Painaa päänsä
nuoreen ruohokkoon ja katselee
kuinka itikat niin monenlaiset
siellä hyörii. Pörrää ampiaiset----
uinahtaapi mies ja hymyilee.

       *       *       *       *       *

Herää hirmuisehen meteliin.
Lehmät ammuu, vasikat kuin villit
hyppii. Piiat, rengit juoksee niin
kuin ois tulipalo. Pajupillit
kimeästi kaiken yli soivat.

Huomaa Jahvettikin--piiat nyt
karjan ensi kertaa ulos toivat.
Uni silmistä on hälvennyt
ja hän katsoo kuinka häviääpi
juosten karja metsään. Pihaan jääpi
piika Maija vain. Ja kaukaa soivat
paimenien pajupillit oivat.

Jahvetti hän jääpi tuijottamaan
pitkäks aikaa mielikuvaan samaan:
Piika Maija kuinka rivakasti
liikkui karjan kesken, hääräten
paljain pohkein, aina polviin asti
nostettuna hame raitainen!

Nyt hän seisoo tuossa portahalla
punaposkisena. Rinta huohottaa
hihattoman piikkopaidan alla.
Hymyten hän suorii uhkeaa
tukkaa, auvennutta kahakassa
Tulee siihen, selkä kippurassa,
talon kissa, hankaa kylkeään
Maijan pohkeesehen pyöreään pyöreään----

       *       *       *       *       *

Näky tuo se Jahvettihin sytti
oudon himon. Ranttehelle hän
astui, ähkyin hirren pisimmän
nosti ja sen maahan jymähytti.




JAHVETIN KOSINTA

Koivun oksalla pikkuinen lintu
koriasti laulaa rimputtaa.
Jahvetti puristaa Maijan kättä
muttei sanoja suustaan saa.

Vartoo se Maija pitkän kotvan,
vartoo ja viimein juoksee pois.
Jahvetti katsoa töllöttääpi,
ölähtää niinkuin epatto ois.

Itkua nielee ja kivellä paiskaa
koivuhun kohti laulajaa.
"Hiivatin hottinen, yhä se siinä
oksalla tirskuu ja rimputtaa."




KORPIKYLÄN JANNE

Hampparikuningas kuulu
kautta Pohjanmaan,
Etelän-Hessu. Hän saapui
keväällä Korpelaan.

Pyhäisnä iltana Seuran
talolla pirtua möi.
Riehui ja rehenteli,
poikia puukolla löi.

Kauhistui kylän naiset.
Miehet hymähtivät--
monet on höyhennetty
sankarit ylväämmät.

Olipa tanssit taasen.
Hessu temmelsi taas,
pyörähti kantapäillään,
karjuen miehiä kaas.

Hätkähti penkillä Janne
harmajapartainen.
Yhdellä hyppäyksellä
hampparin etehen

loikkasi, paukautti yhteen
suuret kouransa hän
edessä Hessun nenän
äkkiä kelmenevän;

kämmenensä oman
puukolla halkaisi,
korvalle kuningasta
sitten läimäytti.

Pudotti puukkonsa Hessu,
hiipi porstuaan
verinen kämmenenjälki
paistaen poskessaan.





IV




POROPORVARIEN LAULU

Meitä varten on luotu maa.
Meitä Jumala rakastaa.
Aikaamme emme himossa vietä,
kuljemme kultaista keskitietä.

Varovasti ja harkiten
saamme parahan tuloksen.
Olkaamme kitsaat ja tunnontarkat
niin on taskussa monet markat.

Siviät oomme ja hurskahat,
siksi riettahat nurisevat.
Mutta me heidät kukistamme,
täytämme maailman lapsillamme.

Luonnonlaki on muuttumaton:
lampahan lapsi lammas on.
Alussa miks ei jo luotu, miksi
kaikki ihmiset lampahiksi!




PAAN

Luin paljon runoutta siihen aikaan
ja tutkin Kreikan mytologiaa.
Mielkuvitus kuin lennokkaaksi saikaan!
Kuin satua ja unta oli maa.

Ma kuljin lieväss' runohumalassa,
Dryadein, Paanein metsät kansoitin.
Ja kotikoivun iltahuminassa
soi lyyran helke kirkkaan antikin.

Ah, kerran luulin Paanin nähneheni
ja juoksin katsomahan otusta.
Mut mitä näin? Mies repalainen meni
ja noitui, kiskoi sarvist'--pukkia.




MAALLINEN ONNI

Eihän se maallinen onni,
eihän se saavu näin
että me rakastelemme
yöllä, avopäin.

Vilustuahan voisit.
Tauti äkkiä vois
kesken nuoruutesi
korjata sinut pois.

Saapuisit tuomiolle
jumalten etehen.
Tulisi tuosta ilmi
kuolemas tahallinen.

Jumalat harmajaparrat
otsaansa rypistäis.
Tuomio ankara sulle
tällaiseksi jäis:

"Yöllä ken haaveksiessa
viluhun kuollut on,
haavehittensa vanki
ijäti olkohon.

Runoilijaksi Suomeen
heti hän pantakoon
itkemään kaihojansa
yöhön ja kuutamoon."

Niin sulle taivahan portit
sulkeutuis rämähtäin.
Joutuisit takaisin joukkoon
ihmisten ilkeäin.

Kulkisit täällä niinkuin
monikin kummitus.
Huulilla sonetti sairas,
rinnassa haikeus.




EIHÄN SITÄ ÄLYÄ PUUTU

Kas niin.
Näin, näin sitä lennettiin!
Rapakossa istullaan
nyt laulaa saan.

Hyh-hyy
Se on kengänkorkoin syy.
Ne kun on niin liukkahat
ja viekkahat.

Apu ois:
lyön kengänkorkoni pois!
Mikäs sitten, hahhah--haa,
mikäs luiskahtaa?




HÄRJÄN KOSTO

Älä ärsytä härkää mi vertasi janoo!
"On härjällä äly"--Joel Lehtonen sanoo.
Voi olla--äly kuin eläimillä.
Mut järkeä suurempi viha on sillä.

Ja vihalla jota siis äly ei ohjaa,
ei ääriä sill' ole, laitaa, ei pohjaa.
Kies varjele hulluilta härjiltä meitä.
Ne vihaansa ei edes haudassa heitä.

Ties mistä se moinen houkkio touvaa
ja mitä sen päähän milloinkin pouvaa.
Se murskaa sun ja sun sukukuntas,
ei rauhassa anna sun nukkua untas.

Se tahaltaan ketunmyrkkyä syöpi!
Jos lahtari lihat sun rouvalles myöpi,
saat hyvästit ottaa maailmasta.
Se härjän kosto on kamala vasta.




OODE KYNÄVEITSELLE

Siin' on puukko pöydälläni.
Tekasenpa laulun tuosta.
Usein täytyy laulajalla
tyhjemmästä jutun juosta.

Jutun juosta, innon palaa,
sauhun nousta taivahalle.
Sauhun, niin sen nousta täytyy
vaikk' ei oiskaan tulta alle.

Niinkuin kerran Aabelilla,
niin nyt nouskoon sauhu musta,
julistakoon kynäveitsen
korkeata kutsumusta.

Jos sun kynäs tylsyneepi,
älä tuota huoli surra--
äkkiä se terotetaan
kun on puukko millä purra.

Terotetaan niinkuin moni
tylsä miesi viinaksilla.
Yksi vain on vika pieni
auttajilla molemmilla:

Lyhemmäksi kynä käypi
joka lastun vuolennalta,
lyheneepi lyhyt mieli
joka viinapisaralta.




PYLLYMYLLY

Osuit päähän taikka nilkkaan,
pitää saamas pilkka pilkkaan.
Suokoon taivas että pyllyyn
kasvais sulle häntä pisin.
Joutuisitpa aika myllyyn
siitä kun ma puistelisin!




KOIRANPENNUT

Jos koiranpennut puree saapastani,
on parhain kun sen kiskon jalkahani.
Kun sitten peijakkaita potkasen,
saa saappahani rauhan--luulen sen.




LIIAN PAHA SAPPI

Voi kun sisua kirveltää
kun täytyy olla hiljaa.
Jos mun tahtoni täyttyisi,
sais hauankaivaja viljaa.

Pantu on pienelle poijalle
se liian paha sappi.
Ei tätä sisua sammuttaa
vois lumisinkaan Lappi.




HÄPYÄ VAILLA

Kyllähän sen kaikki tietävät,
minä paha olen puremahan.
Mulla on terävät hampahat
ja purasen haavan pahan.

Pientä minä purasen ja suurempaa,
en heikompaakaan säästä.
Jos en eestä uskalla
niin purasen kantapäästä.

Ennen oli hävyllä pitkä häntä
kun en ollut minä mailla.
Heti kun minä sain hampahat,
oli häpykin häntää vailla.

Rinnassa on mulla merkkinä
nyt hävyn häntätupsu:
Siinä se seista törröttää
eikä arkana alas lupsu.

Kyllähän sen kaikki tietävät,
mua ei piä liki tulla.
Terävät hampaat ja törkiä suu
on aina ollunna mulla.




VOI KUN OISI SARVET MULLA----

Voi kun oisi sarvet mulla
pienet käyräpäiset,
tukan alta piilostansa
tuskin näkyväiset.

Sarvet niinkuin Saatanalla
oli olemassa
kun ma kuvaraamattua
tutkiskelin lassa.

Hattu nykyään on päässä
joka kulkijalla.
Kenpä tietää mit' on minkin
silkkihatun alla.

Pökkääjäksi oisi mulla
lahjat synnynnäiset.
Voi kun saisin sarvet pienet,
pienet käppyräiset.




LUCIFER

Lucifer, Lucifer,
mistä sait sa kylmän sydämes?
Mistä myrkyn kielelles?
Mistä halun leikittelyyn julmaan
mutta klovnin naurun silmäkulmaan?

Lucifer, Lucifer,
isä älyn, henki vapauden,
miss' on voimas entinen!
Miksi naurat ilkkuin itsellesi?
Purasitko omaan kielehesi?

Lucifer, Lucifer,
kaikki opetukses vakavat
ilmaa täyteen puhallat.
Teetät niillä pienen lentoretken.
Naurat, naurat makeasti hetken.








AARO HELLAAKOSKI


1918


_Tämän kokoelman runot ovat syntyneet ennen vuotta
1918, enimmäkseen syksyn 1917 merkeissä.

Myöhempien hetkien sanelemia ovat ne kaksi, jotka ovat
alkuun liitetyt._




SISÄLLYS:


Huhtikuun yö
Runo kaatuneille


I

1
2
3
4
5
6
7
8
9
10
11
12
13
14


II

1
2
3
4
5
6
7
8
9
10
11
12
13
14
15
16
17


III

Rococo
Syyskuva
Sisäjärven höyrylaiva
Kesäinen mieliala


IV

1
2
3
4
5
6
7
8
9
10
11
12


V

Vanha kallio
Fariseus
Raittiuslaulu
Helkavirsi
Lastu





HUHTIKUUN YÖ

(TAMPEREELLA.)


Yön hetki on, mut yhtenänsä
vain tykkein raskas laulu soi.
Taas taivaankannen purppuroi
yötulipalot valtavat
ja korkealle heittäin liekkiänsä
käy tykkein suusta salamat.

Ma hiljaa akkunani avaan.--
Nyt kaiken vasta kuulenkin!
Kuin meren kuohu rantoihin
niin pauhu siel' on loputon,
kaik' surmanaseet kuoroon kammottavaan
taas kilvan yhtynehet on.

Mut ihanaa se nähdä, kuulla
on kuitenkin kun kautta sen
tie kulkee vapautehen.--
Mun lävitsein käy vavistus
kun, sydän kuumana, mut hymysuulla
nyt opettelen sanaa--vapaus.




RUNO KAATUNEILLE

(POHJALAISTEN OSAKUNTIEN PORTHANJUHLAAN 9.XI.18.)


Ei työ lie suuri näitten vainajain
--he vapauden eestä kuoli vain.
Ken tuntee heidät kaikki!--Jokaiselle meistä
lie sentään kallis ollut joku heistä.

Kun vuosi sitte vielä kohdattiin,
ei tietty kuinka meistä moni niin,
niin moni, kulki kuolon merkit otsallansa
vain vartoin päiväänsä ja tuntiansa.

He poissa on. Ja ylle hautojen
pian elämä luo unhon kattehen.
Niin käy. Niin täytyy käydä. Hauta kuollehille,
mut elon kutsut jälkeenjäänehille.

Nyt uudet suvut, pystyin otsin saa
ne astua myös Suomen kamaraa--
maan senkin puolesta on kuolla uskallettu,
tie vapauteen on verin lunastettu.

Ja siitä kiitos teille, toverit,
te verin seppelöidyt sankarit!--
Mut hän, ken kaatua ei saanut rinnallanne,
hän jatkakohon elontoimianne.





I




1

(SFINKSI)


Selin elämään. Päin hieta-aavikkoon,
äänettömään, kuolleeseen ja autioon.

Niinkuin umpisokko toista sokeaa,
kohtalotar ihmislasta johdattaa.

Kuiva hiekka lentää kautta aavikon.
Vuori rautaisinkin kerta hietaa on.

Älä kysy mitään. Sfinksi vaikenee.
Hiekka vinkuu vain. Vain tuuli tohisee.

Templit luhistuu. Ja kuolee ihminen.
Ontto, kylmä hymy sfinksin kivisen.




2


Tee työsi, iske iskusi,
käy tyynnä kuolemaan.
Ne aamut, joita kaipasit,
ei koita konsanaan.

Ei koita koskaan aamut ne,
jos kuinka kaivannet.
On palkkasi vain pettymys
ja tuskat tuliset.

Mut olkoon niinkin. Elää se
viel käsky rinnassas.
Sen eestä elo juhlas on
ja kuolo kunnias.

Työs kerran kesken katketen
sun kynäs putoaa.
Sua maasta syntynyttä taas
suur syleileepi maa.

Ne aamut, joita kaipasit,
ei koita konsanaan.
Tee työsi, iske iskusi.
Käy tyynnä kuolemaan.




3


Sun, elämä, ma tahdon pusertaa
mun vasten sydäntäni palavaa.
Sun yksin tunnustan. Oon laulajasi.
Vain mykkä yö on ulkopuolellasi.

Sun antis tuskako vai riemu on,
se yhtä kallis mulle olkohon.
Mun sydänvereni se vuotakohon
ja kultamaljas partaat punatkohon.




4

(KUVANVEISTÄJÄ)


Kaikki ruma, kaikki kaunis
hakattakoon marmoriin.
Yhtyköhöt viha, lempi
saman patsaan jäseniin.

Kaikki, mit on ihmissydän
pienen pieni tuntenut,
käyköön esiin, antakohon
aartehensa salatut.

Kaikki esiin. Taltan kärkeen
sydänveri vuotakoon.
Ihmiselon kirjavuuden
kivi kylmä puhukoon.

Lämmin ihmisveri tuokoon
sanat huuliin kivisiin.
--Minä elän, minä elän--
marmorpatsas, lausu niin!




5


Nyt kirja kiinni, loukkoon
se päiviks joutanee.
On vieras tullut mulle.
Jo tiuvut helisee.

Nyt ylle juhlavaate.
Ja tulta akkunaan.
Nyt jokahinen lamppu
kuin juhlaan palamaan.

Ne palakohot loppuun
kuin tyhmäin neitsyein.
Jo kyllikseni taasen
ma arkityötä tein.

Hei tuleen joka lamppu.
Auk' ovet raskahat.
Se jumalainen vieras
sa harvoin poikkeat.




6

(INSPIRATIO)


Ne soivat. Ne nousee, ne laskee.
Kuin väkevät aallot vyöryvät taas.
Näin vaihtuvat rytmit.

Ja selvinä alkavat piirtyä kuvat,
värikylläisinä
ja luomistuoreina,
liittyen toinen toisehen
pitkän hopeisen ketjun lailla.




7


Lämpimästi, kaikin vaistoin,
suo mun elää aikani.
Enhän tahdo tutkistella
mitä tuosta seurasi.

Tämä päivä kallihimpi
mulle on kuin huominen.
Yksi täyteläinen hetki!
Huomen vaikka kontaten.




8


Tyhmät neitseet, oli heillä
öljy kallehin lampuissaan.
Tyhmät neitseet, laittoivat he
lamppunsa täytenä palamaan.

Tyhmät neitseet rikkahiksi
tunsivat itsensä jokainen,
tulisimmalla liekillänsä
antoivat loistaa lamppujen.

Tyhmät neitseet, polttivat he
lamppunsa aikaisin loppuhun.
Tyhmät neitseet, rikkaat neitseet,
teidän laulunne on mun.




9


Oli liian kuumat ne päivät.
Nyt on kaikki kuin palanut ois.
Vain muistot armahat jäivät.
Muu kaikki on ijäksi pois.

Meni kaikki, jota ma äsken
yli itseni rakastin.
Erojuhlaan muistot ma käsken
ja teen _In memoriam'in_.




10


Huh, saakelin löntys,
mene helvettiin!
Home kasvanut sulle
on hyppysiin.

Sun nyrkkisi nahka
on naarmuton.
Ja oudot sulle
ne hurmat on

kun kiveä kaksi
lyö vastakkain
ja säkene yöhön
käy leimahtain.

Ah säkene pienin
ja lyhkäisin
on kylliksi mulle
tulenjuhlihin.

Kivi kiveä vastaan!
Tult' iskekää!
Vihamiestä ma kaipaan,
en ystävää.




11


Pois veritahrat sormistani!
Ma avutonta miestä löin.
Mun kurjan veljein ovilaudat
ma pilkallani sinetöin.

Löin häntä, joka meitä itki
ja itki omaa itseään.
Nyt säikähtyneet lapsensilmät
ma edessäni aina nään.




12


En halua velkaa sulta
mun niskani painajaks.
Sua halveksin liioin. Ja maksan,
tuo maksoipa mitä maks.

Ma vaikka jalkani sahaan.
Sen lihana torilla myön.
Mut kilahtavan kullan
sun kouraasi rentona lyön.




13


Vain yksi, yksi ainut
nyt tulkoon, lukekoon.
Se yksi, jonka kutsun,
se minä itse oon.

Luen rampaa runoani,
puujaloin kyykkivää.
Sen tuleen heitän. Silloin
se laulaa, visertää.




14


Erehdytte. En ole koskaan
teille lauluja laitellut.
--Joskus kylläkin pilkat lienen
vasten kasvoja viskannut.

Etäällä teistä mun sydämeni
vilunsa, helteensä tuntenee.
Portit sen ovat umpeen lyödyt.
Siitä en teille tiliä tee.

Teille en mitään, en mitään anna.
Teiltä en kaipaa mitäkään.
Lauluni teen kun sydän on täysi.
--Kelle?--En tiedä itsekkään.

Tiedän vain, minä siksi laulan
kun on osani sellainen.
Tiedän, missä mun lauluni asuu,
siellä teitä ma nähnyt en.

Sun tekijäs ken lienee ollutkin,
pien asumus, mun on kuin kuulisin
ma hänen puhelunsa viereltäni,
sun viivojesi rytmin nähdessäni.

Hän sielunsa on sinuun jättänyt.
Sun piirtehistäsi ma tavaan nyt
sen laulun, joka ihmisessä soittaa,
ken kerran itsensä on voinut voittaa.

Lie ollut levottomin merimies.
Hän tulen voiman rinnassansa ties.
Mut yksin kuunnellessaan valtamerta
niin kaiken turhuuden hän huomas kerta.

Hän otti rinnastansa sydämen
ja siihenkin hän katsoi epäillen.
Mut, kuinka olikaan, niin käsissänsä
hän tunsi suuren onnen pitävänsä.

Ja taloaan kun rakenteli hän,
taas tunsi sydämensä sykinnän.
Ja oveen, akkunahan, seinäpintaan
hän veisti unelmaansa kallehintaan.

Niin oppimaan hän tuli vähittäin
mi riemu elämää on luoda näin
kun kädenliikkehellä harkitulla
voi kuumat tunnesarjat ilmi tulla.

Hän eli huomaamattaan uudestaan
koko elämänsä kirjavuudessaan.
Niin rauhallisten viivain rytmiin jäänyt
on ihmissielua ja elämää nyt.





II




1


Sama autio taivas vain
yli kalliomaisemain.

Et puuta, et pensasta nää.
Kuloruohoa kellertävää.

Ei elämän merkkiä näy.
Yks ainoa pilvi käy

yli taivaan purjehtien
kuin laiva valkoinen.

Sen varjo verkalleen
käy kunnaasta kunnaaseen.

Niin pilvi häipyy pois
kuin täältä sen kiire ois.

Ja sitte ei mitään taas
sun kolkkoon maisemaas.




2


Sinne missä kesä kuluu nopeasti.
Sinne, pajujen ja lepikoitten taa,
missä ruostehiset rannat aukeaa
alastonna aina mereen asti.

Sinne, sinne missä luodon hieta antaa
vaivoin pajupensahalle ravinnon.
Sinne missä yllä yksin pilvet on,
ympärillä meri vailla rantaa.

Sinne kuuntelemaan aallon kohinata,
katselemaan sinimustaa ulappaa.
Saatat uhkas, katkeruutes unohtaa
kuullen, katsoin merta aukeata.

Saatat kaiken unohtaa kuin unen pahan.
Tunnet levollisen voiman suonissas.
Tuntuu niinkuin oisi pieneen rintahas
meri laaja käynyt laulamahan.




3


Valkeanaan pellot kaikki ovat jo.
Lakkaamatta uutta lunta sataa.
Musta, puolijäykistynyt laine lyö
sihinällä rannan lumisohjuun.

Istuu lumisella vesikivellään
yksinäinen, kookas merimetso.
Kääntää päätään hitaasti ja huutelee.--
Ainut elonmerkki kuolleen seudun.

Merimetso, mistä elonvoimas saat
kesken monen tylyn talvipäivän?
Oman, oman rintas lämpö, eikö niin,
riittää sulle, ihmeellinen lintu!




4


Kimppu kukkia akkunalla.
Lunta ulkona kaikkialla,
lunta nuorta ja valkeaa.--
Valkea, luminen maa.

Punaiset kukkani akkunalla,
nurmi on kaikki jo hangen alla.
Rannasta rantaan aukeaa
valkea luminen maa.




5


Iltahämärässä vasta
latu järvenrantaan vie.
Aavan selän poikki kulkee
luotisuora viittatie.

Kurjat kuusennäreet, siinä
vakavina, vaijeten.
Niinkuin tietäisivät jotain,
jota minä tiedä en.

Kuusennäreet, kuinka monta
heitä siinä lieneekään,
oksat alas painuneina,
jokainen kuin yksinään.

Tuolla rannan musta viiva.
Tälläpuolla aava jää.
Yö ei ole vielä tullut.
Viel' on hetki hämärää.




6


Tuuli liehtoo lounahalta.
Pilvet taivaalla sinertää.
Uhkuvesi kosken alta
jäälle leviää.

Pauhaa synkän uhkaavasti
rannalla kuusikko luminen.
Selvään kuuluu tänne asti
ryske oksien.

Lentää raskaan ilman puhki
joutsenet näkymättömät.
Kuule! Viereltäsi suhki
siivet ylpeät.

Rantaa pitkin vielä ajaa
laukaten hätäinen hevosmies.
Ei oo yli uskaltajaa
raukassa, sen ties.

Uhkuvesi kosken alta
jäälle mustana leviää.
Tuuli liehtoo lounahalta.
Pilvet sinertää.




7


Kohoo jossain sinitaivahalla
kevään ensi kiuru, kuulen sen.
Kohoo yli kattoin mustan ryhmän,
yli rapakkoisten kivikatujen.

Lienee kyllä täällä maailmassa
kiuruselle laulut tehtynä,
useampi laulu kuin on kiuru
koskaan uinut taivaan sinimeressä.

Mutta tulkoon vielä lisää yksi
vaikka tuhat entisiä lie.
Pieni laulu, neljän säkeen mitta,
pienen palasen vain paperia vie.--

Sydän antoi käskyn kielelleni:
Lausu kiitos kiurun helinään.
--Sydän, niin se tietää ehkä jonkun
houkan vielä epäilevän kevättään.




8


Kuin lyöty, seisomahan jäin.
--Jo pihakoivut lehti!--
Näin äkkiäkö, yllättäin
taas uusi kevät ehti?

Jos jäänyt, kevät, oisit ees
sun päivääs eiliseesi.
En valmis oo sun suuruutees,
sun kylmään kirkkauteesi.




9


Sydän tyhjä niinkuin
huone köyhän miehen,
jolta velkojat on
kaiken vieneet tiehen.

Joku orpo riimi
siellä täällä helää
voimatonna kuolla,
voimatonna elää.

Lienee ollut jotain.
Lienee jotain mennyt.
Mitä lienee ollut,
muistaa jaksa en nyt.




10


Pois pakoon, pakohon kaupungista,
luo metsäin, seutuhun syrjäiseen.
Siel' on kuin unessa hyvä olla
taas mielen kivuista säikkyneen.

Enskerran kerjään ma tähdiltäni--
Pois kalkki katkera ottakaa.
Maan mato pienin mun olla suokaa
ja kaikki ollehet unohtaa.

Niin kivensiruhun kaivertaisin
sen laulun, joka nyt tehty on,
ja multaan kaivaisin syvään, syvään,
pois itseltänikin piilohon.




11


Sua kipu tervehdin.

Oh, tiesi vanhat hyvin
jo tuntevankin näyt.
Taas nahkahani laihaan
kuin kotiasi käyt.

Sa puoliks tervetullut,
sun puoliks soisin pois.
Sua kirota en saata.
Se raskas rikos ois.

Sa lahja elämältä
liet muuan sinäkin
ja löisin antajaasi
jos sinut kiroisin.

Sain lahjaa monta muuta.
Ja kukkuraksi sun.
Sun antajasi eteen
ma kiittäin polvistun.

Jos katoat sa keltä,
ei enään mitään jää.
Niin kauvan kun on kipu,
on myöskin elämää.

Sua kipu tervehdin.




12


Sinikallio rannassa taivaan.
Sen latvalla nuori puu.
Kuin holvina pilvet raskahat
sen ylitse kaareutuu.

Niin pilvet peittävät seudun.
Sade rankkana käy yli maan.
Kuin harmaja verkko on laskeunut
sun majasi akkunaan.

Mut aamuna muuanna eikös:
sinikallio kangastuu.
Ja välkkyy päivän kullassa
sen latvalla nuori puu.




13


Ahon kivet, koko pitkän päivän
punaisina hehkuneet,
sinertyvät vähitellen.
Puitten varjot pitenee.

Kaksi turilasta yhä kiertää
koivunlatvaa korkeaa,
samaa iltalauluansa
yhtämittaa suristen.

Koko maailma nyt tuntuu uneen
sinisehen vaipuneen.
Taivahalle vähitellen
iltatähdet syttyvät.




14


Sade yöllä on soinut ylitse kaupungin.
Nyt usmassa hopeankuultavassa
     kuuluu lähenevän vähitellen
     rämisevä rattahitten ääni.
Talot alkavat näkyä utuisin ääriviivoin.
     Ja maisema valkenee.

Pian auringon punainen pallo kuin irrallaan
ui usmassa, joka on syttynyt liekkiin.
     Tulimereen hevonen ja miesi
     ilmestyvät niinkuin varjokuvat.
Niin äärettömän suurina. Suoraa tietä
     ne astuvat aurinkoon.




15


Niin tyhjänä. Niin täyteläisnä sentään.

Puut kaikki paljaina. Ja linnut poissa.
Tie lokaa täysi. Järven laine raskas.

Mut punaisina paistaa pihlajat
ja oksat ovat hedelmistä raskaat.

Nyt riihet lämpiää ja riihisaunat.
Niin savu pullahtelee valkeana.
Ja häärää työssä miehet nokiset.

Käy sieraimihin kypsän viljan lemu.

On sato korjattu ja turvaan viety.
On touot tehty uutta kesää varten.

Työ tehty on. Ja ihmissydämissä
on jälellä vain hiljaisuus ja rauha.




16


Päivä painuu vitkaan
lännen puoleen.
Hetkeks vielä
puitten latvaan jääpi
omaa maailmatansa katsomaan.

Pitkän kotvan
lämmitteli taasen
multaa harmajata,
suurta metsää,
kylkeä kovan granitikallion.

Niinkuin kuului käsky
ylähältä,
niin on taasen
yhtä rakkahasti
roiston ja hurskaan peltoa vaalinut.

Pieni yrtti,
koppiainen maassa
ei oo unohdettu.
Kaikki saakoot
elää ja kiittää elämän antajaa.




17


Tuli lokakuun utuiset päivät
ja tihusatehet.
Ja loppumattomat pilvet
kuin rievut kosteat
niin matalalla ja verkalleen
puunlatvasta toiseen kulkee.

Sadat märjät kynnökset välkkyy.
Ja oja on vettä täys.--
Ei ihmistä näy ei kuulu.
--Kaik' veräjät puretut on.
Vain aitojen aukot tyhjinä
kuin katkenneina katsoo.

Lato harmaja yksin valvoo
yhä keskellä niittyjen
kuin vartija ankarin, lempein
ja lahjomattomin.
Ja metsiköt hopeassa ui.
Ja sadepisarat soivat.





III




ROCOCO


Näin näyttämö--kukkiva nurmi.
Sen eessä on aita kaunis
puuveistoksin, kiemuroin.
Ja katsojat tälläpuolla
ois heinäväkeä, jotka
nyt on ruokalevolla noin.

Ja toiminta alkaa sillä
kun niittäjän pieni tyttö
luo aidan käy taapertaen
sekä huutaa: "Katsokaahan
kuin kaunis valkea lammas,
punaröyhelö kaulassa sen."

Niin, totta, jo aidan rakoon
pien' karitsa päänsä tunkee
ja katsoa keikistää.
"Kuin pehmeä sen on villa!"
"Lie silkkiä kaulanauha!"
Pien' karitsa lausuu: "bää".

Mut silloin perältä hyppii
kaks herraa, he pitsihin hienoon
ylt'yleensä puetut on.
He sormissa hattua kantaa
kuin kukkaa. Ja niskassa heillä
voi huomata palmikon.

He tarttuvat hyppysillään
nyt karitsan kaulanauhaan
ja röyhyyn silkkiseen.
Kaks askelta kerrallansa
he käyvät ja nykivät sitten
taas kumpikin haaralleen.

Mut lopulta herroista toinen
kuin lyötynä vaikeneepi
ja, äkkiä, kiskaisten
helohelmisen hansikkaansa,
sen heittää ylpeästi
tuon toisen etehen.

Tietysti nyt tartutahan
florettiin, mi auringossa
ui kultana kimaltain.
Noin alkavat kultapuikot
tutun, hilpeän karkelonsa,
noin kilisten vastakkain.

Se leikki ei vaarallista
ole ensinkään, mut onhan
se välttämätöntä nyt.
Suu supussa liikehtivät
jalot herrat, ja ranteet pyörii.
(Käret säiläin on tylpistetyt.)

Pian kuitenkin tarttuvat taasen
he karitsan silkkinauhaan.
Taas sovussa taluttavat.
--Kas kolme daamia somaa
on esihin purjehtinut
kuin joutsenet valkeat.

Kavaljeerit he kumartavat
ja painavat sydäntänsä
ja käyvät niin hempehiks.
Ah daamit päätänsä nyökkää
ja kätösensä pienet
nyt antavat suudeltaviks.

Oi onnellinen seura,
näin luonnonhelmassa kauvan
se paimenta leikkinyt ois.
Ja kreivinlinnan, mi tuolla
yli kerityn puistikon hohtaa,
he, ah, unohtaisivat pois...

Mut äkin yks daameista huutaa
ja kaatuu sen kaunehimman
kavaljeerin sylihin.
Kas, karitsa hädissänsä
teki jotakin somaa, ja sillä
etikettiä rikkoikin.

Ah, ah, mikä kauhea hetki!
Myös toinen daami jo tuolla,
on nurmella seljällään.
Mut se kolmas, se lihavin, hitain
kavaljeeritta jäi. Ja hänpä
ei pyörtynyt ensinkään.

Tosin pahoinvoinnin tunteen
sai hänkin, mut kyynelsilmin
hänen nähtävä on vision:
kavaljeerit onnelliset
jo virvoituspuuhissa liehuu,
ja tuoksuu Eau de Colon.

Se yksin jäänyt daami
monologin pienen lausuu.
Hän huokaa: "J'ai mal au coeur!
Mon Dieu, Jean missä nyt viipyy?
Hän karitsan hakuhun läksi.
Mon Dieu, mon Dieu quel malheur!

Ois hän nyt lähellä tässä,
niin tottapa daamia kolme
myös pyörtyä taitaisi.
Kavaljeerit hempein kuiskein
pois pitkään heinikkohon
ah meidät kantaisi.

He virvoittaisivat meitä
kuin taitaa miehiset miehet
ja niinkuin me kaivattais.
Oi ihana pyörtymishetki,
sun verhojes turvissa paljon
etikettiä rikkoa sais.

Te katsojat, silloin tällöin
sukan, seljän saisitte nähdä
yli nurmikon kukkaisen.
Ja tyydytettyinä kaikki
me lopuksi lausuisimme:
esirippu nyt etehen!"




SYYSKUVA


Hehkuu värikylläisinä puistot.
Lämmin tuoksurikas iltatuuli
huokuu pitkin puistokadun vartta
täyttäin kepeästi keuhkot,
tuoksullansa melkein huumaten.

Istun penkillä ja katson kuinka
häärää pienet pojantenavat
puitten kimpussa, kuin ammatikseen
pettäin polisia pyylevätä.
Nytkin suuren tuomen latvassa!
Entä eikös tuossa pihlajassa
vilku marjaterttuin välitse
kintut ruskeat ja pörrötukat.

Missä liekkin koko polisi.
Lemunaatin juontiin lienee mennyt
taikka jospa aivan kotiansa
kuivaa paitaa ylle vaihtamaan.

Eipäs ole häirimässä näitä
iloisia jätkämiehiä,
hulikaaneja ja kuulingeita,
jotka käsikaulaa astelee
pitkin puistotietä julkista,
laulaa jollotellen harvakseltaan.

Kauvas näkyy naamat punaset.
Mutta kauniin naaman keskellä
kiiltää pikimusta suu.
--Niinkuin neekereitä, joille Luoja
oisi erehtynyt naaman värin
huuliin tuhrimaan ja huulten naamaan.

Mutta oikeastaan nämä ovat
noita Suomen jätkämiehiä,
joitten veressä on kutsumus
palvelukseen pyhään Bakkuksen.

Ja nyt, totellakseen veren ääntä,
ovat juhlimaan he ryhtyneet
ainoalla nektarilla, minkä
pahansuopa porvaryhteiskunta
heille jätti, kenkämusteella.
Siitä väri huuliin, peukaloihin.

Mutta nyt he unohtaneet on
kaiken kaunansa ja kapinansa
porvareita, riistäjiä kohtaan.
Anteeks antoivat he typerille
raittiusmiehille ja -naisille.
Jumalia palvelee he nyt.

Niinpä istuu jätkät ruohikkoon,
puutarhurin kukkapenkkiin aivan.
Kuuluu kotva porinata, jonka
katkaseepi silloin tällöin joku
laulunpätkä, riemunhihkasu
taikka läiskäys kun vahva käsi
iskee kaveria olalle.

Vähitellen väsähtävät rentut,
keikahtavat kukin pitkäkseen
keskeen annansilmäin, iristen,
pelargonioitten heleäin,
varjoon suuren marjapihlajan,
jonka terttuin välitse ma nään
monta pörröpäätä kurkistavan
alas autuvihin nukkujiin.

Yksi istumaan on jäänyt vain.
Muistamatta tovereitansa,
huomaamatta mitään ympärillään
tuijottaa hän kengänrippeisiinsä
raskain humalaisen katsein.
Hänellä on silminnähtävästi
taipumusta filosofiaan,
elonkysymysten pohtimiseen.
Ja hän itseksensä mutisee.

Ympärillä kuuluu kuorsausta.
Pojat pihlajata puistelee
jotta marjat satehena käyvät
päälle onnellisten hulikaanein.

Filosofi yksinänsä vain
mutisee. Ja nyökähtelee pää.
Sitte pyyhkäsee hän pitkän tukan
silmiltänsä pois ja taivaalle
jääpi sumein silmin katsomaan.
Sumein aukirevähtänein silmin,
jotka eivät mitään silti näe.--
Enempää me nähnemmekö kukaan?




SISÄJÄRVEN HÖYRYLAIVA


Pieni sisäjärven höyrylaiva
käydä nytkyttelee hiljallensa.
Selän reunaan tulee silloin tällöin,
mutta niinkuin säikähtänyt oisi
omaa suuremmoista rohkeuttaan,
painuu saarten suojiin uuestansa.
Pyrkii pitkiin lahdensopukoihin
kiertäin varovasti niemenkärjet.

Niin se käypi hiljallensa yhä
purren kulku, niinkuin monta vuotta
on jo käynyt. Yhtä ainoata
reittiänsä kiertäin joka päivä.
Aina samat rannat nähden, samat
pienet laineet lipatellen kylkiin.
Laiska kuohu keulan eessä, laulain
vanhat laulut yhä toistamiseen.

Samat maitopänikät ne yhä
aamupuolla yksi kerrallansa
laitureilta poimitaan ja illoin
tyhjenneinä paikallensa tuodaan,
tänä vuonna useampi kuhmu
kyljissänsä vain kuin viime vuonna.
Samat matkustajatkin, vain vuotten
mukaan kasvot ryppyisemmiks tullen.

Ämmät tuossa käykkäleukojansa
loukuttavat. Taas on heillä murhe
apupapin vaimosta. Tää onhan
aivan liiaks' kiinni maailmassa.
Eikä näytä edes ymmärtävän
hävetäkkään tämä papin vaimo.
Annastiinakin tuon oli kuullut
lemmenlaulujansa lurittavan.

Harvakseltaan miesten äänet kuuluu:
"...Jokos kuohitutit orivarsas?...
johan tuota ... talonpojan töihin
heilumulkku sovi ... syöpi paljon ...

temuaa ... ei pysy pojan käissä ...
tekee tuhot ... ei se sovi orit
vetohevoseksi ... ruuna siivo ...
tyytyväinen ... niin on ruuna ... niin on..."

Niin käy puhe. Kone jytkyttääpi
yhä samaan verkkaisehen tahtiin.
Poiketaanpa joskus laitureihin.
Joku tulee, useampi menee.
Laiva tyhjeneepi vähitellen.
Matkamiehen, kaupungeista tulleen
nyökähtelee pää. Ja istualleen
siihen nukahtaa hän tyhjään laivaan.




KESÄINEN MIELIALA


Pois täältä. Täällä liikkuvat
jo inhat kesävierahat,
nuo, jotka kosketuksellaan
saa koko seudun saastumaan.

Tään kiroan puolherrasnäyn.
Pois jalkapatikassa käyn,
pois salotorppiin viimeisiin.
Käyn koirain luota ihmisiin.

Ja mustimman kun mökin nään,
ma siihen totisesti jään.
Käyn kalaa. Heinää poikki lyön.
Ja torakoineen leivän syön.

Ma ukkoin kera juttuan.
Ma syljen päälle lattian.
Ja käverästä piipustain
veän vennäänlehtein sauhut vain.

Mut emäntä kun iltasin
taas kertoo äänin kimein
kuin leviääpi riettaus
ja kuin on Herran rangaistus,

niin silloin kera tyttären
käyn suojaan neitsytaittasen.
Ah kauniin hetken rakastaa
saan torpan piikaa pulleaa.





IV




1


Kultainen, kultainen tähti
sinisen pilven päällä.
Ah, sinä katsot meihin
Murheen Laaksossa täällä.

Ah, olet nähnyt kaiken
ihmislapsien luvun
hamasta kun isä Aadam
alotti apinan suvun.

Ah, olet nähnyt monen
sydämen aivoitukset.
Ah, olet kuullut monen
kielen jaaritukset.

Herrasta luomakunnan
paljo on muistissa sulla.
--Paljo kaunista mahtaa
vielä lisäksi tulla.

Mitähän täytyneekään
vielä sun nähdä ja kuulla
ennenkuin enkeli saapuu
tuomiopasuna suulla?

Ah, sinä kultainen tähti
sinisen pilven päällä,
suuresti sinua säälii
Homo-hitunen täällä.

Ah, minkä aikanas tehnyt
lienet sa rikkomuksen
kun noin saanut olet
raskahan rangaistuksen?

Ennenpä Juudaksen paikan
ottaisin Helvetissä
kuin sinun kultatuolis
pilvissä sinisissä.




2


Puu uljain kankahalla
se kaatuu maahan. Lahoaa.
Syö kissa pääskyn. Kaikki
on siihen hetkeen loppuvaa.

Se heidän kohtalonsa.
On toisin määrä sun ja mun.
Jos ihminen nyt kuolee,
ei kuole silti loppuhun!

Oi ihme luonnon suurin.--
Vain tomumajan jättää hän.
Ja jossain kaukomailla
saa loputtoman elämän.

Sen uskon.--Mikäs auttaa
kun Raamattukin sanoo niin.
Mut tyytyisinpä silti
ma päiviin kotvaa lyhempiin.

Ma haluaisin elää
elämän rikkaan, oikean
ja pitää palkkanani
myös loppukuolon oikean.

Vain tyhjä reikä ilmaan
jäis muistokseni miekkoisen.
Ja senkin vähitellen
löis ajan aallot umpehen.

Ma haluaisin kerta
pois kadotaksein nukahtaa.
Oi miks en porsas, pässi
tai kurja hiiri olla saa!




3


Niin katson lauluuni entiseen
kuin puolioutohon ihmiseen.
Kuin jossain luulisin nähneheni
nuo kasvot ja äänen kuulleheni.

Mut milloin ja missä?--En muistakkaan.
Jään nolona tuotakin tuumimaan
mitä varten laittelen laulunpäitä,
parin vuoden päästä kun tunne en näitä.

Lie sydän sykkinyt ennenkin.--
Kun tuhrasin tuonkin paperin,
sain paljon vertani lämmintä käyttää.
Ja paperiksi se jääneen näyttää.

Mut eipähän auta. On pakko niin.
Olen kahlittu kynään ja paperiin.
Oi taivas, kurjuutta kaikellaista
sinä Aatamin lapsi aikanas maista.




4


Hei terve mieheen Don Quixote.
Nyt käsi kätehen.
Ja sitte kulkuhun, tappiot
ja voitot jakaen.

Sun veljiis, töitteni tähden, ma
kai lukeutua voin.--
Monet kerrat tiukkana taistella
kera tuulimyllyn koin.

Ja kirjoista jos alun sai
sun miekkasi heilutus
niin kirjallistapa laatua kai
myös mun oli turnaus.

Minut, surullisen hahmon mies,
lyö ritarikuntahas.
Mihin vienee viiripäinen ties,
minä marssin matkassas.

Eron pienen meissä jos huomaiskin,
se ei kuulu asiaan--
kas kertapa viisaan, tuhmankin
syö mato kirkkomaan.

Yks vain on määränä: taivaltaa
kuin miesi kunnian,
hyvän, oikean puolesta uskaltaa
vaik' selkäsaunahan.

Siis terve, veljeni Don Quixote,
nyt käsi kätehen.
Hei riemukulkuhun, tappiot
ja voitot jakaen.

Minä kynälläin! Sinä miekallas!
Hepo allamme molempain:
Sinä lasketat Rocinantellas,
minä runoratsullain.




5


Bakkus, istu pöytähämme,
viivy hetki vierellämme.
Oishan meillä kutsumus
ottaa oiva heilaus.

Bakkus, tartu niskaan meitä,
pienen pilven päälle heitä!
Siellä maaten mahallaan
katsoisimme maailmaan.

Puoliks hymyisimme tälle
muurahaisenelämälle,
puoliks kaipaisimmekin
pallollemme takaisin.

Mut jos oikein onnestaisi
ehkä sihtihinsä saisi
personan sen pikkuisen
Minä Itse nimisen.

Siellä pilven paltehella
saisi hetken naureskella
armahalle itselleen
tärkehine puuhineen.

Useasti touhutessa
hengessä ja totuudessa
ollaan aika narreja
vaikkei itse arvata.

Niinpä hetken hymyämme.
Bakkus, istu pöytähämme,
niskatukkaan tarttuen
heitä päälle pilvien.




6


Aamu kultaa oksat viinapuun.
Veljet, saamme lukkoon panna suun.
Sammuu taivaan lamput tuhannet.
Pohjaan pikarimme viimeiset.

Herää tuuli. Usvat hajoaa.
Kastehesta kimmeltääpi maa.
Kaunis valhe yömme ollut on.
Aamun tultua se kuolkohon.

Rakkaat veljet, viinapuusta pois.
Ollaan kuin ei tunnettukkaan ois
koskaan toisiamme päällä maan.
Kättä lyyen, veljet, erotaan.




7


On ikävätä kun sukulaiset
pois toisistansa noin vierautuu.
Ei villihanhi se enään tiedä
jos kesy ankkamme vilustuu.

Se villihanhi se siivin lentää,
se meren äärillä asustaa.
On meille outo sen elonjuoksu.
Ja siitä hyötyä emme saa.

Mut kotihanhi, se kunnon lintu,
sian kanssa jakaapi purtilon.
Se lihotetaan. Se pataan pannaan.
Oi hanhenmaksalla maku on!




8


Pois, pois rikkaruohot
puutarhasta tästä
kaunoisilta kukiltamme
voimaa imemästä.

Karun seudun kulttuurille
vaivoin raivasimme,
tunteelliset korukasvit
siihen istutimme.

Suomenmaa on aina ollut
arka kunniastaan.
Kulttuurkukkaa varjelemme
luontoakin vastaan.




9


Näätkös, sikaa ajetaan.
Possu karkas pahnoiltaan,
juoksee kohti metsänrantaa,
lyödä itseänsä antaa.

Kylläpä ne lyövätkin.--
Possu, possu, takaisin
älä kiusallakaan käänny,
ennen vaikka tielle näänny.

Ensikerran eläissäs
vapaus on edessäs.
Totta tuosta silloin jaksaa
jonkun seipääniskun maksaa.




10


Ah mikähän lienee mullakin
tään eloni tarkotus viimeisin?
Ma kuvitellut oon kirjaimeksi
vain itseni, pieneksi, vähäiseksi.

Olen pieni kirjasin tiedoton,
jolla Kohtalo kirjansa latova on.
Mut mihinkä sanaan saan kunnian tulla,
ei tietoa, aavistust' ole mulla.

Kova taivas yllä ja yksinään
saan käydä elämän vilinään.
Saan hetkisen hyppiä kartanolla.
Saan polkea muita, saan poljettu olla.

Jos osaton olen, niin itkeä saan.
Ei kielletä, mutta ei autetakkaan.
Jos nälkäinen olen, saan syödä rapaa.
Jos väkisin otan, saa piestä ken tapaa.

Kuin näyttelijä, mi näyttelee,
mi hetken itkee ja hymyilee.
Kun loppuu näytös, jo verhot harmaat
ijäks peittää tuskat ja laulut armaat.

Miks liikun, puhun ja uurastan?
Sitä tiedä en. Vain aavistan,
olen kirjain sanassa tärkeässä,
ties kuinka ankara valttiässä.

Mikä tyydytys suuri kun aattelee!
Oi taivas, mun mieltäni hivelee.
Taas tunnen minäkin eläväni.
Piru päätään nostaa mun sisässäni.

En rukoillut ennen. Mut nyt sen teen.
Minä lankean maahan polvilleen.
Minä, kirjain, rukoilen latojalta:
mun pyyntöni täytä, sun onhan valta!

Paha painovirhe minusta tee,
joka sotkee ja haittaa ja häiritsee.
Ken kirjaasi sitten lukea saisi,
hän päätänsä puistais ja kiroaisi.




11


Kun saisin Aladin-lampun
niin tottapa tietäisin
mikä toivomus silloin mulle
ois sydäntä läheisin.

Heit' auttaa tahtoisin, jotka
vain varjossa elää saa
ja jotka nyt kurjuuttansa
ah, ääneen valittaa.

Siks tahtoisin itse olla
se suuri ja mahtava mies,
jonka loistosta, rikkaudesta,
joka lapsikin mainita ties.

Minä tahtoisin että ne riippuis
mun liepeissä ihmiset.
Minä tahtoisin olla se miesi,
jolta kerjää tuhannet.

Mun porttini avattaisi.
Ja ma istuisin tuolillain.
Ja mun saliini suureen tuotais
nyt lauma valittajain.

Ja ma kuuntelisin kun he kaikki
kuin kuorossa uikuttais.
Myös lomassa yksitellen
he tuskansa ulvoa sais.

Ja ma hymyten nyökkäisin heille:
"Hyvä on, teitä autetaan".
Ja he saisivat laulaa mulle
ylenpalttista kiitostaan.

Sata renkiä heidät sitten
pois yksitellen veis,
jotta jokainen sais edes kerran
mitä kukin he tarvitseis.

Niin nälkäiset pöytään vietäis.
Kipot myrkkyä kukkurat!
Ja viluiset ruoskaa saisi!
Ulos yöhön sairahat!

Mut sen, joka viimeiseksi
mun ruhtinassaliini jäis,
mun nähteni kieli kurja
sen suusta revästäis.




12


Taas ihanteet on tuotu esihin
ja määritellään oikeaa ja väärää.
Tuo suurta on, tuo pientä taasenkin.--
Oi ihmismieli, kaikkea se häärää.

Ne puhuvat, puun runko ylöspäin
noin kasvaa ilmamerten vapautehen
ja juurten janoissansa etsiväin
on matka salatuimpaan syvyytehen.

Mut mitä helvettiä sinuhun
tuo kuuluu vaikka toisinkin ois laita,
jos juuret ryntäis taivaan kimppuhun
ja ruoskis enkeleitä autuaita

ja runko, oksat maahan tunkien
ne vaikka niinkuin juna joutuisasti
ja puhki kallioitten, kivien
sais alimmaiseen helvettihin asti.

Ei kuulu sinuun vaikka vaunuihis
mies pantais valjaisiin ja hepo ohjiin
tai veljes jos pää maassa hyppelis
ja kirkas päivä paistais jalkapohjiin.

Syö mahas täyteen kun sen kerta saat.
Tai niinkuin eläin tuskissasi paru.--
Niin joskus kun on kesäisinä maat
sa nouse puuhun, taskussasi naru.

Sa katso, korkeus ja mataluus
jo taivaanrannass' toisiansa tapaa:
on vaakasuora viiva avaruus
ja taivaan tähdet koskettavat rapaa.--

On yhtä sulle lintu pikkunen
sa missä livertelet laulujasi.
On yhtä sulle suuri ihminen
sa minne ripustelet nuoriasi.





V




VANHA KALLIO

(NUORELLE SUOMELLE.)


Yksinäinen kumpu soisen maan,
muistanetko merta milloinkaan?
Muistanetko kaukaa vuosituhansista
merta suolaista ja voimallista?

Vanha kallio, sa vapiset!
Muistat, muistat päiväs entiset:
Merikotkan siivet kaartui ylitsesi.
Latvahasi meriloue pesi.--

Niinpä silloin. Toisin, toisin nyt.
Meri luotasi on väistynyt
vuosi vuodelta, kuin pakoon. Ainaiseksi
jää vesjättö lehmäin laitumeksi.

Huipultas kun katson etelään,
enään soukan sininauhan nään.
Varislaumat rintehilläs isännöivät,
joita ennen hyökyaallot löivät.

Vanha kallio, voi häpeääs!
Vedä sammalpeitto yli pääs.--
Lyö ei koskaan enään kuohu ylitsesi.
Eikä latvaas meriloue pesi.




FARISEUS

(NUORELLE SUOMELLE.)


Lyö rintoihis fariseus!
--jos myöntänee sen laki.
Taas päivän pesut suoritit
ja rukoukses rummutit.
Liet jaellut almujaki.

Voit kerskata, oot elänyt
lain kirjaimien mukaan.
Ja siitä ethän epäile,
oot otollinen Herralle
jos ylimalkaan kukaan.

Sa koskaan kylvä mitään et,
et koskaan mitään niitä.
Et tunne miltä maistuukaan
se, jota synniks mainitaan.
Ja kiität Herraa siitä.

Niin tyynnä hurskaudessa
sun mataa elämäsi.
Jos milloin kättäs oikeaa
sa käytät, vapahasti saa
sen tietää vasen käsi!

Kuin kulku kuun tai auringon
niin varma on sun retkes.
Ei koskaan epäröintiä.
Fariseus!--jo määränä
kun löi sun synnyinhetkes.[1]

Nyt lihassasi kylmässä
ei intohimot soita.
Saat elää rauhaa matalaa.
Ei murhe, riemu kolkuttaa
sun sydäntäsi koita.

Sun sydäntäs!--No kieleni,
jo valehia puhut.--
Sun sydämesi paikalla
on lakikirja painava.
Niin haastelevat huhut.

Ja homeessa jos kirja on,
niin ethän liene sinä!
Sun kätesi, sun kasvosi
jo kaukaa silmä äkkäsi
niin ihmeen kiiltävinä.

Sa puleerattu pykälä,
sa loistat yli maasi,
Ja aikakirjat ankarat
ne kerta vielä kertovat
sun suurta kunniaasi.--

Lyö rintoihisi Israel!
voit huutaa malliin tähän:
--Me oomme mailman valkeus!
--On meillä suur fariseus!
--Jos muuta liekkin vähän.


[1] Niitä henkilöitä varten, jotka ovat jo kerinneet varustaa tämän
Paikan kysymys- ja huutomerkeillä (?!), otettakoon lisäksi asian
valaisemiseksi pieni selitys:

Tie usein valmiiks laitetaan meilt kysymättä mieltä. Siks synnyttäjän
luona soi jo sukulaisten ah! ja voi!--no kumpi tulee sieltä?




RAITTIUSLAULU


Oi pystyyn lippu puhtaansininen,
symbooli nuorten kevättoiveitten
ja aatteen korkean kuin sini taivaan.
Nyt vapahdus lyö maailmoitten vaivaan.

Oi muistakaa, kuin lippuvaate tää,
niin juopon nenä saattaa sinertää,
niin kertoin julki rasvasydämestä
ja ijäks hukatusta terveydestä.

Oi muistakaa, tään lipun lailla myös
sun sinertävät raittiit järvivyös
oi Suomenmaa, maa äitein, isiemme,
maa, jonka pintaa mekin käyskelemme.

Oi pystyyn lippu puhtaansininen,
symbooli Suomen tuhatjärvisen.
On isänmaamme vettä tulvillansa.
Oi juokaa vettä Suomen nuori kansa.




HELKAVIRSI


Leimahti sininen sähkö
Turjan tunturin laella
Lapin yössä synkeässä.

Lapin lapset tuon näkivät.

Kävivät imehtimähän.
Pelko mielihin mateli.
--Kusta liekki Lapin yössä
Turjan tunturin laella?--
Kysyi nuoret, kysyi vanhat,
kummaa ei kukana tiennyt.

Kävit tuosta tietäjihin,
outojen osoajihin.
--Kusta liekki Lapin yössä
tuiman tunturin laella?--

Eipä tietty tietäjissä,
arvattu osoajissa.
Yksi luuli lemmon töiksi,
toinen taikavalkeiksi,
kolmas partaansa puhisi,
neljäs ei mitänä tiennyt.

Yks oli kuulu kuulematta,
tietoniekka tietämättä
Lapin suuren suon takana,
meren mahtavan tykönä,
mustapärskyn pärmehillä,
niemessä nimettömässä,
portahassa puuttomassa,
mainittu isomahiksi
kaikkitiioksi Revoksi.

Kävit tuota kuulemahan.

Ajoit päivän, ajoit toisen,
viikoin vierit viisin, kuusin.
Ajoit suuren suon nenitse,
virran valkean ylitse,
kosken kuuen kuulumitse.

Porot juoksi, sorkat paukkui,
tierat lenteli tuliset.
Hiiet nostatti näkyjä,
pahat pahoja kuvia.
Korpit koikkuivat perässä,
eellä lenti lemmottaret,
suolta kuului suuri huuto,
metsästä paha meteli.--

Tulit he ukon tuvalle
valkehina ja vapisten.
Haastoit ankaran asian,
lausuit ouon lausehensa.
Kysyit oppia ukolta.

Nousi ukko uunin päältä,
ikäloppu lautehilta,
jorahutti jouhistansa,
pamahutti parrastansa:
"Tuon isoni ennen tiesi,
vaarivainaja opetti,
asui ennen suku suuri,
suku suuri ja sotaisa
Pohjan raukoilla rajoilla,
laulut lauloi, tiiot tiesi.

Kukki silloin kuuset meillä,
omena kypsyä osasi.
Louhi Pohjolan emäntä,
Pohjan ylpeä emäntä,
loipa kuun, taotti päivän
Ilmarisella sepolla.
Päivän telki kalliohon,
kuun on kahlitsi kivehen
Pohjan yöhön paistajaksi
viljapellon vaalijaksi.--
Nousi tuosta sota suuri.--
Katalat Kalevan miehet
päivän vohki, kuun varasti
itsellensä vain iloksi,
peltojensa paistajaksi.
Eipä saaneet särkymättä
kultatauluja kivestä.
Jälkeen jäi moni murunen
kovan kallion sisähän.
Tuost' on merkit kuun kylessä,
aukot mustat auringossa.

Tämän tiesin. Nytpä tiiän
tämän tietoni lisäksi,
Turjan on ollut tunturissa
emon auringon asunto
ennenkuin Kalevan miehet
päiväkultamme varasti.
Siellä tunturin sisässä
päivän kullat, kuun hopiat
monet on jälellä vielä.
Siitäpä sininen sähkö
tuiman tunturin laella."

Lausuit kurjat lappalaiset:
"Oi on ukko, kaunis ukko,
Repo, tietäjä tosien,
tule meille tuntijaksi,
pääy päivän päästäjäksi.
Pieni päivyen murunen,
kuun on välkettä vähäsen
laula Lapin taivahalle.
Tyhjään tyytyy kivi keolla,
laihempahan lappalainen."

Tuopa tietäjä tosien,
Repo tietäjä tosien,
valjasteli varsojansa.

Itse pulkkahan rupesi,
asetaikse ahkiohon,
ajoi päivässä yhessä
Turjan tunturin laelle.
Raksahutti rumpuansa
poronkoivella kovalla,
kalahutti kalliohon
miekalla tuliterällä.
Loihe tuosta laulamahan,
sanaköyttä suoltamahan.

Lauloi hetken, maa järähti,
lauloi toisen, vuori vonkui,
kalliot kaheksi lenti,
tähet keikkui taivahalla.
Tuli tuiski kalliosta,
sähkö vuoresta sihisi
talviselle taivoselle
Lapin yöhön loistajaksi
päivättömän paistajaksi,
iloksi ihalan illan
kansan kurjan kaitsijaksi.

Lapinmaassa mainittihin
tulia Revon tuliksi.




LASTU


Tuuli kävi selältäpäin ja rannan koivut huojuivat kovasti. Oli niitten
joukossa muuan, jonka latvus kohosi puolta ylemmäs toisia. Aina kun uusi
tuulenpuuska lennähti sähisten avoimelta seljältä, näytti se ikäänkuin
tarttuvan kiinni puun laajaan lehvistöön. Ja kun tuuli, jolla oli kiire,
koetti hädissään tempautua irti tästä odottamattomasta esteestä,
huojuivat oksat kovasti ja koko runko notkahteli.

Tuuli ulvoi ja koivu natisi. Lehvistössä kävi kova kohina.

Mutta koivu piti puolensa.

Silloin tällöin irtautui kuitenkin joku yksinäinen kellastunut lehti. Ja
tämän onnettoman valitsi kiukustunut tuuli nyt uhrikseen. Se heitti sen
korkealle ilmaan ja paiskeli sitä lennossa voimakkailla käpälillään
ikäänkuin kissa haavoitettua avutonta hiirenpoikasta.

Sinne katosi lehti, minne lie mennyt, metsikön taakse, kunnes tuuli,
tyydytettyään petomaisen kostonhimonsa, heitti sen johonkin lätäkköön ja
istahti itsekkin, väsyneenä ja kyllästyneenä, jonkun talon tuuliviirin
nenään tai kääkkyräpetäjän punaselle oksalle.









Rannasta vei ruispellon halki polku itse pappilaan, joka siellä vähän
ylempänä tuuheiden, korkeiden koivujensa keskessä paistoi kuin mansikka
mättäästään.

Koko tuossa maisemassa oli jotain omituisen pehmoista ja vienoa, joka
tuntui tuoksahtavan esiin jokaisesta sen pienimmästäkin poimusta. Tuo
pienoiskokoinen uimahuone valkoisine hiekkaan laskeutuvine portaineen,
vaaleansininen venhe, joka kaarevan sulavana lepäsi omilla siloisilla
teloillaan, ruispelto polkuineen, vatukko aidan varrella, tuo
kukkaspuutarha pellon ja rakennuksen välillä ja etupäässä itse
rakennus--se oli kuin hienon naiskäden muodostelemaa.

Mutta samalla lähti siitä kuin aavistus jostain selittämättömästä
surumielisyydestä. Hiljaisena, tyynenä ja vähän viileänä iltana tuntui
siltä, kuin olisi sen asukkaan pitänyt istua käsi posken varassa, pää
alakuloisesti kallellaan, mielessä joku salainen, sanaton kaiho.
Laineen loiskina se ehkä toi tämän tunnelman, ehkä myöskin haavanlehden
lepatus tai päivän heijastus ikkunoihin, joiden takana ei näkynyt
liikettä eikä kuulunut lapsilauman iloista mellakkaa; eikä sitä
kuulunut pihamaalla, ei pientarilla eikä rantahiekalla. Ainoastaan
silloin tällöin avautui joku ovi, narahti puutarhan portti, ammahti
lehmä tai ynähti vasikka, kuului soutua järvellä tai askeleita
puutarhan hiekassa. Sillä välin saattoi olla niin äänetöntä, niin
liikkumatonta ja kuollutta, että arka sorsa uskalsi uittaa poikueensa
venerantaan ja käki lentää kukkumaan puutarhan aidan seipääseen.

Talon nimi oli Tyynelä.

       *       *       *       *       *

Oli iltapäivä keskikesällä, alkupuolella heinäkuuta.

Muutamia päiviä sitten oli pastori Aarnio saanut kirjeen vanhalta
ylioppilastoveriltaan Olavi Kalmilta, joka oli ilmoittanut saapuvansa
laivalla tänään ja tulevansa hänen luokseen kesäänsä viettämään. Sen
johdosta oli hän lähtenyt venheellä laivaa vastuuseen.

Elli, hänen vaimonsa, oli jäänyt kotiin järjestämään taloa siihen
kuntoon, kuin harvinaisen vieraan saapuminen vaati.

Koko päivän oli hän puuhannut siinä toimessaan, puhdistellut
huonekaluja, järjestellyt kirjoja salin pöydällä, muutellut hiukan
kuvia albumissaan, laitellut uutimia uusiin poimuihin, pyyhkinyt tomun
kukkain lehdiltä ja asettanut verestä vihreää vaaseihin. Sitten oli hän
siistinyt oman pukunsa, viivähtänyt hetken aikaa peilin edessä ja
katsellut siinä kasvojaan ja vartaloaan.

Pitkään aikaan ei hän ollut sitä tehnyt. Siitä oli kauan, kun hänellä
siitä oli ollut mitään hauskuutta. Ja hiukan uteliaasti hän nyt
silmäili vähän vaaleata muotoaan ja solakkaa, vielä neitseellisen
jäntevää vartaloaan. Moneen vuoteen ei hän ollut muistanut sitä, mitä
hänestä joskus oli sanottu, että hän oli miellyttävä, melkein
kauniskin. Ketä varten? Miksi hyväksi? Miehensä vuoksi ei hän muistanut
itseään häihinsäkään koristelleensa. Muut ne olivat sen tehneet. Siitä
oli muuten viisi vuotta, viisi pitkää vuotta.

Ja nyt hän yht'äkkiä oli taittanut kukan ja kiinnittänyt sen rintaansa.
Ja peräytyen peilin luota muutti hän sitä pari kertaa, ennenkuin se
hänen mielestään oikein tuli paikalleen.

Tämänpäiväinen puuha oli tuntunut hänestä hauskalta. Tavallisesti ei se
häntä huvittanut, hän teki sen virallisesti ja koneellisesti. Teki vain
kaikkein välttämättömimmän.

Mutta nyt hän meni puutarhaan ja keräsi siellä kukkaskimpun. Ruohoja ja
kukkia valikoidessaan tuli hän selville sen aatteesta. Vaatimaton ja
yksinkertainen sen tulisi olla, niin ettei sitä ensi silmäyksellä
huomattaisi. Mutta hieno väriltään niinkuin metsäkukka, johon kun
sattuu silmä, se sitä kauan tutkii. Hitaasti ja huolellisesti kokosi
hän siihen enimmäkseen heiniä ja taittoi sitten ruispellosta aidan
ylitse heilimöivän tähkän. Hän tarvitsi siihen sinistä ja oli jo
ottamassa lemmenkukkaa, mutta hylkäsi sen ja sijoitti ruiskukan sen
sijalle. Mutta mistä saisi hän siihen tuoksun? Hän otti muutamia
reseedoja ja pisti ne heinien väliin piiloon.

Saatuaan kukat mielensä mukaan toisiinsa sointumaan vei hän ne
yliskamariin, joka varta vasten oli laitettu vieraan asuttavaksi. Hän
oli kannattanut sinne keinutuolin ja uuden pöydän ja vienyt
vaatevarastostaan sinne parhaat ja uusimmat vuodetarpeet. Ikkunan eteen
oli ripustettu hänen omat kutomansa, ennen käyttämättömät uutimet,
pöytä oli katettu valkoisella liinalla, ikkunaan tuotu eläviä kukkia
salista, hankittu uudet naulapuut ja kirjahylly. Vuoteen taa seinälle
oli ripustettu suuri ryijy ja tuomen oksia pistelty seinän rakoihin.

Mihin paikkaan panisi hän kukkasvihkonsa? Ei keskelle pöytää, ei niin
näkyvälle paikalle. Johonkin kulmaan, josta se olisi _löydettävä_.
Uunin reunan kupera oli kaikista sopivin paikka, ja siihen hän sen
jätti. Nyt vasta hän huomasi, että siinä olivat hänen pukunsa värit:
harmaa ja sininen.

Tuleekohan hän täällä viihtymään? ajatteli hän katsoessaan ulos
ikkunasta peltojen ja järvien yli.

Hänhän oli minun ensimmäinen oikea rakkauteni ja ensimmäinen suuri
pettymykseni. Ja nyt hän tulee tänne ja on täällä jo tänä iltana!

Säikähtäen omia ajatuksiaan kiiruhti hän alas vinniltä. Mutta
nähdessään huoneet aivan uudessa kunnossa täytyi hänen nyt myöntää
itselleen, mitä varten hän näin oli ollut puuhassa koko päivän. Hänen
täytyi tunnustaa, että hän ainakin tahtoi tehdä erityisesti edullisen
vaikutuksen. Niin, ja olihan hän täältä kaukaa seurannut hänen retkiään
sanomalehtien avulla. Milloin hän oli suorittanut tutkinnon, milloin
esiintynyt puhujana isänmaallisissa juhlissa, saanut yliopistolta
matkarahan ja matkustanut ulkomaille. Hän oli pannut mieleensä hänen
osoitteensakin Pariisissa. Siellä hän oli ollut kauan kadoksissa,
kunnes taas tänä kevännä hänen nimensä oli niiden joukossa, jotka
olivat palanneet kotimaahansa. Joskus hänestä oli täälläkin puhuttu,
hänellä oli vanhassa pappilassa tovereita, jotka hänet tunsivat. Elli
oli kuunnellut, mutta ei itse virkkanut mitään. Hän pelkäsi, että hänen
äänensä hänet pettää. Ja kuinka hän kuitenkin oli saanut
välinpitämättömästi sanotuksi: »Vai niin, tuleeko hän tänne...», kun
hänen miehensä ilmoitti hänen tulostaan eilen.

Kaikki oli laitettu valmiiksi, ei ollut enää mitään toimittamista,
vasta parin tunnin kuluttua tulee laiva, ja yht'äkkiä ei hän tiennyt,
mihin hän sitä ennen ryhtyisi.

Mutta onhan hänellä tuo tavallinen jokapäiväinen retkensä tähän aikaan
vuorokaudesta. Kuinka monta kertaa hän onkaan sen tehnyt! Rakennuksen
päädyn ympäri, jonne mennessä portti narahti joka kerta niin aivan
samalla tavalla. Siitä sitten hiekoitettua käytävää kukka- ja
hernepenkkien välitse toiselle portille, joka oli ruispellon halki
kulkevan piennartien päässä. Laimea tuuli puhalteli lauhkeasti
järveltä, siellä oli tummat metsäiset saaret ja niemet ja niiden takana
kaukana sininen, häämöttävä manner. Muutaman saaren päästä kiilsi
valkoinen, kolmikulmainen merimerkki, jonka ohitse laiva kulki. Ja
tässä kohosi ruispelto kahden puolen tien. Hän peittyi melkein päätään
myöten sen suojaan, ja tätä tietä laskeutuessaan tunsi hän itsensä aina
niin rauhalliseksi ja turvalliseksi, niinkuin se olisi vienyt hänen
omaan erityiseen maailmaansa, jossa kukaan ei kyennyt häntä
häiritsemään. Sillä pihasta katsoen ei kukaan voinut nähdä häntä tänne.
Hänen miehensä huoneen ja keittiön ikkunat antoivat kaikki pihalle
päin. Eikä tänne rantaan juuri koskaan ollut kenelläkään asiaa. Koko
tämä puoli oli ikäänkuin hänen omaansa, hänelle itselleen pyhitettyä.

Kaksi veräjäpuuta hän pudotti alas ja pistäytyi niitylle. Leveämpi
polku vei siitä suoraan rantaan. Hänen oma, kapea polkunsa poikkesi
vasemmalle ja vei lehdon läpi nuottakodalle niemen nenään. Siinä oli
pykälä kalliossa, ja siihen hän istuutui, selkänsä takana koivu ja
edessään aava ulappa.

Tästä oli hän jo monena kesänä kenenkään tietämättä katsonut ulos
maailmaan. Ja maailmaan katsomisekseen kutsui hän laivain ohikulun
katsomista tuolla kaukana, josta hän tyynellä säällä kuuli niiden
koneen tykytyksen ja näki niiden vilahdukselta siirtyvän toisen niemen
suojasta toisen taa. Se oli ainoa yhteys, mikä hänellä oli ulkomaailman
kanssa, sen suuren ja salaperäisen, jota hän pienestä tytöstä saakka
oli haaveksinut, josta hän kirjoissa oli lukenut ja jossa hän uskoi
ihmisten elävän rikasta, täyteläistä ja onnellista elämää.

Ja vielä sittenkin, kun laiva oli mennyt ohitse, jäi hän siihen
iltaansa lyhentämään. Hän odotti laineita, jotka pitkän aikaa sen
jälkeen, kun viimeinen savun kiemura oli haihtunut ilmaan, vyöryivät
sieltä verkalleen, huojahduttivat ruohistoa ja valkeana vaahtona
kohisten murtuivat rantakiville hänen jalkojensa juureen.

Aivan sattumalta oli hän tullut tämän paikan keksineeksi eräänä iltana
rantoja pitkin harhaillessaan. Toisen kerran tuli hän uteliaisuudesta,
lapsellisesti siitä hauskuutettuna, sitten se muuttui tavaksi ja
lopulta melkein jokapäiväiseksi tarpeeksi. Yksinäisyydessään hän
pyhitti paikan omille haaveiluilleen.

Ja täällä hän oli elänyt sekä onnellisimmat että onnettomimmat
hetkensä. Onnellisimmat siksi, ettei kukaan häntä häirinnyt ja että hän
sai olla yksin. Onnettomimmat, sillä täällä voi tuo sama yksinäisyys
kaikista enimmän häntä painaa. Täällä hän oli kaivannut kaikki
suurimmat kaipuunsa, täällä kaikista haikeimmin halunnut ystävää,
toveria ja rakkautta.

Nähdessään laivain aina noin salaperäisesti kulkevan ohitsensa,
kehittyi hänelle taikauskoiseksi varmuudeksi usko siihen, että elämä ei
voi ikäänsä kaikkeaan samalla tavalla jatkua ja että laineet kerran
tuolta tuovat hänelle edes jonkunlaisen toiveiden täytännön mukanaan.
Hän ei osannut ajatella, mitä se olisi ja vielä vähemmin kuka. Jotain
erikoisempaa sen vain tulisi olla. Mutta ei sieltä tullut milloinkaan
mitään eikä ketään.

Ja yht'äkkiä täytti se epäilys hänen mielensä nytkin. Eihän kirje ollut
ihan varma. »Jos tulen, niin tulen ensi perjantaina. Ellen silloin
tule, niin olen päättänyt viettää kesäni toisaalla.» Tietysti hän _ei
tule_! Ja paljas mahdollisuus tuosta sai hänet tavalliselle mielelleen.
Hän vaipui siihen samaan surumieliseen mietiskelyynsä, joka hänet aina
valtasi tällä paikalla. Tämä kesä tulee siis kai kulumaan niinkuin
olivat kuluneet kaikki entisetkin, ilman mitään vaihdosta. Elämä jatkuu
vanhaa latuaan, tulee syksy ja se kauhean ikävä talvi.

Aurinko kallistui hiljalleen länteen, sen valo tuli kylmemmäksi ja
alakuloisemmaksi. Tuuli heikkeni heikkenemistään, ja pienet lyhyet
laineet lipattivat hajamielisesti nuottakodan edustalla.

Monta kertaa oli hän tällä samalla sijalla tehnyt tilin elämästään,
muistellut ja tarkastellut sen alusta loppuun. Vaikkei hän sitä ollut
koskaan kenellekään puhunut, oli se pukeutunut ikäänkuin sanoiksi hänen
mielessään, Hän olisi osannut kertoa sen ulkoa samoilla sanoilla, jos
olisi ollut joku, joka olisi tahtonut sitä ymmärtäen kuunnella. Mutta
vaikkei sellaista kuulijaa ollutkaan, kertoi hän sen mielellään ja
omaksi helpotuksekseen--itselleen. Ympäristö sitä ainakin tuntui
kuuntelevan ja siihen osaakin ottavan.

       *       *       *       *       *

Kuinka kirkkaasti muisti hän tuon sunnuntai-illan isänsä kotona ennen,
kun hän istui venheen kokassa rannassa ja haaveillen tarkasteli tyynen
veden pintaa, mihin kuvastui koko äärettömän korkea taivaan kupukansi!
Silloin seisoivat yht'äkkiä rannalla isä ja tuo nuori ylioppilas,
valkoinen lakki reippaasti takaraivolla ja matkalaukku kupeella
riippumassa. Ne nauroivat hämmästyneelle tytölle, joka häpeissään
kiiruhti edeltäpäin pihaan muistamatta tervehtiäkään vastatulleita.
Heillä oli kolmaskin mukanaan, apulaispapiksi tuleva. Ja kun he saivat
hänet rantaportilla kiinni ja isä heidät esitteli, niin oli apulaisen
käsi pehmeä ja vastenmielisen lämmin. Se toinen hymyili ystävällisesti
ja katsoi niin omituisesti suurilla, sinisillä silmillään.

Ja pian he sitten perehtyivät toisiinsa, jo samana iltana puheli se
niin tutunomaisesti ja oli niin viisaan ja etevän näköinen. Miten
kauniita, uusia asioita se tiesi ja kuinka ne silti tuntuivat tutuilta,
niinkuin olisi niitä kaikkia jo ennen itse ajatellut. Molemmat he
tekivät kiusaa apulaisesta, joka sekaantui puheisiin, mutta ei mitään
käsittänyt. Hän oli heistä naurettava ja vähän tyhmä. He soutelivat
järvellä, kävivät kirkon tornissa ja ihailivat avaraa näköalaa.
Ylioppilas oli juossut edeltäpäin ja avannut luukun. Hän seisoi siinä
niin solakkana ja miehekkäänä, pitäen luukun ovesta kiinni. Täytyi
kumartua hänen kainalonsa alitse ja seisoa kuin hänen syleilyksessään.
Apulainen seisoi alhaalla kirkonmäellä, ja ylioppilas huusi, iskien
Ellille silmää: »Kuinka sinä olet litteän näköinen siellä!» Valkolakin
sametti hulmusi kovassa, mutta lämpimässä etelätuulessa, hän oli hän
oli niin kaunis ja reipas. Hän puhui, innostui ja osoitteli kädellään
kauas eteläisiin maisemiin, »jonne aatos aina pyrkii.» Hän näytti
tahtovan siinä paikassa sinne lentää, ja Elli kuvitteli, että he
lentävät yhdessä.

Mutta hän lensikin sinne yksin, ja Elli jäi kuin siivetön lintu
seisomaan verannalle, itkeytyvät kasvot lasia vasten. Kuinka karvas oli
nielaista tuo kyynel! Kuinka se aina tätä muistellessa pyrki kohoamaan
takaisin...! Hän istui rattailleen, ja hevonen kiskaisi juoksuun. Hän
kohotti lakkiaan ja katosi maantien pölyyn.

Kuinka hän silloin olisi äärettömästi kaivannut lohduttajaa, jonka
rinnalla olisi voinut itkeä surunsa. Mutta sellaista ei hänellä ole
koskaan ollut. Metsän puut ja järven rannan loiskivat laineet ne olivat
hänen uskottunsa silloin niinkuin nytkin. Ja lehtoon, koivikkolehtoon
järven rannalle, jossa pohjatuuli puhalteli, hän silloinkin sijoitti
yltäkylläisimmän onnettomuutensa.

Kun hän sieltä palasi, silmänsä kuiviksi itkettyään, alkoi apulaispapin
kosinta. Se oli käynyt pian, mutta hän ei vielä tänäkään päivänä voinut
käsittää, kuinka se sittenkin oli niin käynyt. Hän muisti vain erään
keskustelun, joka hänellä oli ollut äidin kanssa ja jossa tämä
luultavasti oli sanonut omankin elämänsä salaisuuden: »Onhan se hyvä ja
kunnollinen mies. Jonkun kanssahan sinun täytyy sinunkin kerran mennä
naimisiin ja saada turvaa maailmassa.»--»Jos menen, niin menen jonkun
kanssa, jota oikein rakastan.»--»Sinä, tyttö parka, et tiedä, että
maailmassa tyttö hyvin harvoin saa sen, jota hän oikein rakastaa. Usein
saa hän tyytyä siihen, jota voi sietää.»--»Mutta kuinka voi elää
naimisissa, jos ei rakasta?»--Äiti hymyili surullisesti:--»Saa luvan
voida ja näkyy sitä voivan.»

Ja näkyyhän sitä voineen.

Ajatellessaan elämäänsä näinä viitenä vuotena--vai lieneekö niitä ollut
kuusikin, ei niistä tullut niin lukua pidetyksi--ei hän voinut
ymmärtää, kuinka ne olivat kuluneet. Viikot ja kuukaudet olivat menneet
melkein mitään jälkeä jättämättä, niinkuin tippuu pisara pisaran
perästä tuhuttavana sadepäivänä ja putoaa hiekkaan niin hitaasti ja
hermostuttavan yksitoikkoisesti. Hän oli tottumistaan tottunut ja
herjennyt jo muutostakin odottamasta.

Siihen se päättyi hänen mietiskelynsä, tähän sisällöttömään
nykyisyyteen. Monta kertaa oli hän uudistuksia kuvitellut, mutta ne
kuvittelut eivät vielä koskaan olleet toteutuneet. Eikä hän niitä
nytkään tahtonut uskoa. Hän oli melkein varma siitä ja tahtoi
vakuuttamalla vakuuttaa itselleen, että kaikki jää entiselleen ja että
venhe tulee tyhjänä takaisin. Tietysti. Ja parasta kai se olisikin.

       *       *       *       *       *

Hän aikoi nousta. Mutta silloin kahahti ruohikko niin tutusti, ja
samassa puhaltautui leveä laine pitkin rantaa ja kostutti kivet lähellä
hänen jalkojaan. Laiva oli mennyt ohitse hänen huomaamattaan, sillä
päivä paistoi vasten silmiä juuri lahtea pitkin ja esti näkemästä
ulapalle.

Hetken kuluttua kuului soutua ja puhetta tuulen päältä. Hän siirtyi
vähän ja näki siellä venheen tulemassa. Hänen miehensä istui perässä.
Kokassa souti renki. Ja keskellä venhettä oli joku kolmas.

--Se on kai mieheni vieras, koetti hän ajatella rauhallisesti ja
välinpitämättömästi. Mutta sydän tykytti korvaan kuuluvasti, käsi
vapisi hänen huivia sitoessaan, ja poskia poltti. Ja hän kiiruhti
edeltäpäin pihaan, ennenkuin ne ennättäisivät rantaan ja huomasivat
hänet.

Kun hän sitten vilahdukselta katsahti kamarinsa ikkunasta rantaan , oli
venhe juuri laskemassa maihin, ja se, joka oli istunut keskellä
venhettä, oli noussut seisomaan.




II.


Elli kuuli heidän tulevan puutarhan kautta pihaan, nousevan verannalle
ja menevän pastorin huoneeseen. Hän kuuli vieraan käynnin, joka oli
tuntuvinaan tutulta. Hän kuuli hänen kauniin, selvän äänensä miehensä
hiukan epäsointuisen äänen rinnalla. Itse hän oli mennyt ruokasaliin ja
asetteli koneentapaisesti serviettejä lautasten viereen. Salin
avonaisten ovien läpi erotti hän joka sanan, samalla kuin palvelijat
yhtämittaa kalistelivat keittiössä astioitaan.

--No, kas niin, nyt tulta ja tupakkaa päälle! Poltatko sinä piippua vai
paperossia?

--Kiitoksia, annahan olla ... minä sytytän mieluummin paperossin.--Vai
niin, vai tämä se nyt on sinun pappilasi?

--Tämähän se on ... eikös tämä näytä mukavalta paikalta?

--Näyttää tämä hyvinkin hauskalta ja rauhalliselta...

--Tuossa on pirtti ja nuo tuolla vastapäätä ovat talli- ja
liiterirakennukset. Siinä on ruoka-aittakin yhdessä jaksossa ja aitan
päädyssä on kellari. Se on hyvä kellari, pysyy jäät syksyyn asti.
Navetta on tuolla takana, mistä näkyy koivujen yli kaivon vintti. Se on
aivan uusi kivinavetta, minun aikanani rakennettu...

--Jahah, vai sinun aikanasi.

--Sai siinä pitäjän kanssa painiskella, ennenkuin rupesivat tekemään,
mutta ikuinen kalu siitä sitten tulikin. Tämä pytinki pitäisi saada
kanssa uusi, se on vanha ja matalalla kivijalalla, mutta siinähän tuo
vielä menee, On minulla sentään tiukka tuuma saada uusi katto, uudet
vuorilaudat ja multimukset. Maansa puolesta on tämä paikka tavallisen
hyvässä kunnossa...

--Onko sinulla suurikin maanviljelys?

--Ei ole suuren suuri, tavallisen pienen puustellin viljelykset ...
saattaa tässä hyvinä heinävuosina elättää kaksi hevosta ja
toistakymmentä lehmää ... myön minä voita...

--Ja sinä olet kovasti innostunut maanviljelykseen?

--Itse minä olen aina mukana kun vain virkatoimiltani joudan. Ne ovat
paljonlaiset, kun ei ole kuin kaksi pappia näin suuressa
seurakunnassa...

--No, mutta perheesi? Onko se suurikin?

--Ei meitä ole talonväkeä kuin kaksi henkeä, vaimoni ja minä.

--Niin todellakin ... vaimosi, missä hän on?

--Ka niin, missäs se eukko onkaan? Mennään tänne saliin ... ota vain
tupakkasi mukaan, ei se mitään.

Elli kuulee heidän tulevan saliin. Vieras tuntuu menevän ikkunan luo ja
sanoo: »Kas, kuinka tästä on kaunis näköala järvelle.» Pastori
selittää, että tuolta yliskamarin ikkunasta on vieläkin kauniimpi, ja
samassa hän tulee ruokasalin ovelle. Ellin tekisi mieli paeta
keittiöön, mutta hän jää kuitenkin kalistelemaan veitsilaatikkoa.

--Täällähän sinä oletkin ... tule nyt sisään, niin saan esitellä...

Hän on tullut sisään, on mennyt vieraan luo ja tervehtinyt häntä. Hän
kuulee vieraan sanovan:

--Hauska uudistaa vanhaa tuttavuutta ... mehän olemme jo kerran
ennenkin tavanneet toisemme.

--Terve tulemaan tänne... Niin, minä luulen...

--Kuinka kauan siitä onkaan, kun sinä silloin kävit vaimoni vanhassa
kodissa? On kai siitä jo yli puolenkymmenen vuoden, sanoi pastori.
Muistatko sinä, Elli?

--Kyllähän siitä jo on... Tehkää hyvin ja istukaa...

--Ja ajatelkaas, rouva, etten minä tiennyt teidän olevankaan
naimisissa, ennenkuin miehenne kertoi siitä nyt tänne tullessamme ...
minä luulen, etten olisi teitä enää tuntenutkaan...

--Te olitte silloin niin vähän aikaa meillä.

--Sinä olitkin, Elli, silloin juuri koulusta päässyt.

--Niin, ja sitten ei ole satuttu tapaamaankaan, kun minä olen
matkustellut ulkomailla ja oleskellut suurimman osan aikaani
Helsingissä. Täällä maan sydämessä päin en ole käynyt sitten
ensimmäisten ylioppilasvuosieni.

--Onhan se luonnollista sitten...

--Olen kuitenkin aina halunnut päästä edes joksikin kesäksi maalle.
Tämä näyttää niin erittäin viehättävältä paikalta. Kun soudimme
laivalta tänne, sanoin juuri miehellenne, että tuntuu siltä, kuin
voisin täällä kaiken ikäni asua. Olen oikein iloinen, että tulin
valinneeksi tämän paikan...

--Sehän oli hauska, että tulitte ... täällä maalla ei meille usein
tapahdukaan se ilo, että saamme vastaanottaa vieraita.

Pastori oli mennyt kamariinsa, jonne oli tullut joku asiamies. He
jäivät kahden kesken saliin, Elli ja vieras.

Hän oli istuutunut nojatuoliin ja Elli toiselle puolelle pöytää sohvan
päähän tuolille.

--Kuinka onkaan ... vieläkö isänne elää? ... hän oli niin herttainen ja
ystävällinen vanha ukko.

--Ei hän enää elä ... hän kuoli kaksi vuotta sitten.

--Vai on hän kuollut! Me ehdimme puhella hänen kanssaan kaiken maailman
asioista, ja hän oli hyvin utelias kuulemaan vanhoista tovereistaan,
joista muutamat olivat olleet minun opettajiani.

--Niin, hän puhui usein teistä teidän mentyänne ja odotti teitä
palaavaksikin, niinkuin hän muisteli teidän luvanneen.

--Olikin minulla se aikomus, mutta muistaakseni eivät matkani enää
soveltuneet ... minä matkustin Kajaaniin ja sieltä tervavenheessä
Ouluun.

--Se kai oli hyvin hauska matka?

--Ettekö ole sieltä kautta koskaan kulkenut?

--En ole.

--Se matka teidän kerran pitäisi tehdä ... en ole missään maailmassa
tavannut niin omituista luontoa...

Hän alkoi kertoa tästä matkastaan, ja Elli huomasi, että hän koetti
venyttää sitä pysyäkseen jossain puheenaineessa. Hän tunsi, että hänen
itsensäkin olisi pitänyt keksiä jotain, mutta hän ei voinut mitään. Hän
oli mielestään ihan typertynyt, vailla ainoatakaan ajatusta. Tuli
pitkänlainen äänettömyys, joka ainoastaan hetkeksi keskeytyi siten,
että vieras uudelleen huomautti kauniista näköalasta järvelle päin ja
Elli sanoi siihen jotain myöntävää. Vieras jo turvautui albumiin ja
alkoi sitä selailla, kun pastori tuli heitä pelastamaan.

--Kuules nyt, Elli, sinä kai olet keittänyt meille ruokaa?

--Se on heti paikalla valmis.

Elli käytti tilaisuutta poistuakseen. Hänen täytyi päästä hengähtämään.
Hänen piti päästä hetkeksi pois hänen näkyviltään ja kuuluviltaan. Hän
kiiruhti aittaan ja kellariin noutamaan illallistarpeita. Hän kuuli
lukkojen vingahtelevan, saranat narisivat, hän kuori kerman
maitopytystä ja otti voita astiaan. Sulki taas oven ja kulki pihan
poikki takaisin keittiöön. Näki herrain siirtyneen salista pastorin
kamariin, mutta ei uskaltanut katsoa ylös; kuuli helmojensa humisevan
omituisen vieraasti ja pelkäsi niihin sotkeutuvansa. Sitten tapasi hän
itsensä puutarhasta nostamasta laseja taimilavan päältä ja keräämästä
rediisejä. Ne hän virutti vedessä, leikkasi kaalit pois ja asetteli
hedelmät tarjottimelle. Ja koko ajan tuota kaikkea tehdessään istui hän
samalla salissa, näki itsensä siinä harvasanaisena ja saamattomana. Ja
minkälaisen vaikutuksen hän oli tehnyt vieraaseen? Tietysti hän oli
tuntunut kauhean typerältä ja vähäpätöiseltä. Eihän hän ollut
uskaltanut häntä katsoa kasvoihinkaan. Eikä hän oikeastaan muistanut
hänestä muuta, kuin että vaatteet olivat oudonlaista uutta kuosia:
suljettu sininen lyhyt takki ja leveät harmaat mustaraitaiset housut.
Kädet hän myöskin oli nähnyt, kun ne ojentuivat ottamaan pöydältä
albumia: ne olivat pienet ja hienot ja mansetit valkoiset ja puhtaat.
Mutta joka sana kaikui hänen korvissaan ja soi jok'ainoa äänen väre,
tuon tutun, sointuvan äänen. Ponnistaen kaikki voimansa sai hän
kuitenkin itsensä sen verran rauhoitetuksi, että voi mennä miehensä
kamariin ja sanoa virallisella emännän äänellä:

--Herrat ovat hyvät ja tulevat illalliselle.

Kutsuttu kiitti häntä ystävällisesti ja melkein tutunomaisesti, ja kun
oli istuttu pöytään, oli Elli yht'äkkiä mielestään vapaampi ja
varmempi. Hänellä oli nyt sitä paitsi tekemistä pitäessään huolta
emännän velvollisuuksista. Herrat jatkoivat alussa keskusteluaan
vanhoista koulumuistoistaan ja kertoivat niiltä ajoilta kaikenlaisia
juttuja. Elli otti niihin osaa ainoastaan siten, että joskus naurahti
muiden mukana. Hänellä oli nyt tilaisuutta ja rohkeutta tarkastaa
vierastaan istuessaan häntä vastapäätä. Kaunis ja miellyttävä hän oli
niinkuin ennenkin, piirteet yhtä hienot ja nuo silmät melkein vielä
suuremmat kuin ennen. Tukka oli sama, musta ja hiukan kähertynyt. Mutta
hän näytti tyynemmältä, heikontuneelta ja kenties hiukan kuluneelta ja
surumieliseltäkin noin vilahdukselta, kun ei puhunut. Hän ei nauranut
ääneensä, vaan ainoastaan otsallaan ja silmillään. Kaikki hänen
liikkeensä olivat varmat ja tarkat ja hän söi sujuvasti ja
säännöllisesti. Elli ei voinut olla vertailematta heitä toisiinsa noita
kahta. Ne olivat täydellisiä vastakohtia toisilleen. Hänen miehensä
pyöreäkasvoinen, punaposkinen, vaaleatukkainen ja lihava, näytti
hänestä tavallista kömpelömmältä ja sivistymättömältä. Hänen paksut
kesakoiset kätensä, hänen tapansa syödä, puhua ja nauraa pisti nyt
silmään vielä enemmän kuin ennen. Hän muisti niin selvään syyn siihen,
miksi he silloin ennen vanhaan olivat tehneet hänestä pilaa ja niin
pian yhdessä liittoutuneet häntä vastaan. Muutamista katseista ja äänen
vivahduksista luuli hän nytkin huomaavansa vieraassa salattua ivaa, ja
hänestä tuntui, kuin ei innostus vanhoihin muistoihin olisi ollut
ollenkaan niin todellista, kuin miltä se näytti. Aivan varmaan luuli
hän huomaavansa, että vierasta vaivasi, kun pastori söi veitsellä ja
pisti sen suoraan suusta voiastiaan. Ja luuliko hän ehkä vain niin,
mutta siltä hänestä näytti, että vieras illallisen kuluessa yhä enemmän
kääntyi puhumaan hänelle kuin hänen miehelleen. Yhä pitempään hän sitä
paitsi alkoi häntä tarkastella, katsoi häneen pitkät katseet, ensin
hajamielisesti ja sitten tarkemmin ikäänkuin tutustuakseen ja niinkuin
olisi hakenut mielestään esille joitain vanhoja muistoja.

Teetä juodessa muistui pastorille mieleen, että hänellä oli valokuva
kaikista samanluokkalaisista, otettu sinä kevännä, jolloin he tulivat
ylioppilaiksi. Hän haki sen käsiinsä, ja siinä ne olivat molemmat,
Mikko Aarnio jo silloin hyväntahtoisen näköisenä nuorukaispallerona,
Olavi Kalm sitä vastoin hyvin hintelona, pitkänä ja tyytymättömänä. He
nauroivat toisilleen, ja Kalm kertoi keveästi ja luonnollisesti sekä
samalla hiukan ivaten itseään, että hän, silloin kun valokuva otettiin,
oli ollut onnettomasti rakastunut. Tahallaan hän oli vielä
synkistyttänyt kasvonsa ja koettanut saada ne niin traagillisiksi kuin
suinkin. Tuon jutun hän kertoi Ellin puoleen kääntyneenä ja sai
hänetkin nauramaan mukanaan:

--Niin, niin, huokasi hän sitten, kyllä te sille nyt nauratte, mutta ei
se silloin ollut leikin asia, se oli minun ensimmäinen suuri suruni
maailmassa.

--Ja onko niitä sitten ollut useampiakin? uskalsi Elli kysyä, punastuen
omaa rohkeuttaan.

--Niin, suuria surujako!--naurahti Olavi vastaukseksi.

--Et sinä ainakaan vielä ole tainnut todenteolla kehenkään tarttua?
keskeytti pastori.

--En ole, minä olen onnellisesti välttänyt kaikki avioliiton uhkaavat
salakarit.

--Mutta ole sinä varuillasi, täällä on paljon kauniita tyttöjä meidän
pitäjässä, pappilassa varsinkin.

--Erään minä heistä tunnen, tuli laivalla yhtä matkaa kanssani.

--Olisiko se ehkä ollut Liina? kysyi Elli.

--Liina se oli, selitti pastori, jäi niin surkeasti katsomaan laivan
kannelta, kun tämä Olavi nousi laivasta.

He nousivat pöydästä, ja illallinen loppui hilpeään mielentilaan.
Kädenlyönti, jolla Olavi kiitti Elliä, oli varma ja miehekäs--niinkuin
hän itsekin.

Kun ilta oli tyyni ja lämmin, mentiin puutarhaan istumaan. Elli heitti
liinan hartioilleen--hänellä oli oma kutomansa sininen liina, joka niin
sopusointuisesti kääriytyi hänen olkapäittensä ympärille--herrat
ottivat hattunsa ja keppinsä ja sytyttivät sikarinsa. Hän oli nyt
kokonaan vapautunut, ja ensimmäistä hermostumista oli seurannut
yht'äkkinen, sanomaton tyytyväisyys. He istuutuivat kiikkulaudalle,
keinuivat hiljalleen, mitään puhumatta, kaikki katsellen järvelle ja
herrat verkalleen puhallellen savuja sikareistaan.

--Tämä näköala muistuttaa vähän teidän entistä kotianne, rouva.

Elli säpsähti iloisesti hämmästyen, sillä hän oli ajatellut juuri
samaa.

--Niin, kyllä se taitaa vähän muistuttaa.

--Ettekö ole sitä ennen huomannut ... tämä puutarha ensinkin, sitten
tuo pelto puutarhan ja rannan välissä, joka muistaakseni kasvoi ruista
sekin ... ja koko ranta muutenkin ... tämä on vain hiukan pienempää ja
sievempää. Minä rakastan niin kovasti tällaisia pappiloita, niissä on
niin erityinen muista herrastaloista eroava luonteensa, jonkunlainen
merkillinen rauha, jota on vaikea määritellä, mutta joka tuntuu minulle
kuitenkin aivan heti, kun astun portista sisään ... tai ehkä se tulee
vain siitä, että on lapsuutensa ja nuoruutensa niissä viettänyt.

--Tehän olette papin poika?

--Olen. Ja kun minä vain suinkin voin, poikkean minä matkoillani
pappiloihin niinkuin silloinkin, kun tulin teidän isänne luo aivan
tuntematonna.

--Mutta ette te niissä kauan viihdy, ainakin siitä päättäen, että
teillä silloin oli niin kova kiire meiltä pois.

--Viivyinhän siellä pari kolme päivää.

--Ettepähän kuin vähän toista.

--Emmekös me käyneet yhdessä soutelemassa, ja kun isänne tuli
näyttämään kirkkoa, niin kohosimme ylös kellotapuliin katsomaan
näköalaa? Muistatteko?

Josko Elli muisti!

--Te sanoitte niin äärettömästi rakastavanne suuria näköaloja.

--Niin minä teen vielä nytkin. Jos vain suinkin voin, valitsen
itselleni asunnot niin, että ikkunasta voi nähdä kauas.

--Sitten meidän täytyy viedä sinut meidän karjakartanolle, josta näkyy
kolmen pitäjän kirkot ja vesiä ja metsiä monen peninkulman laajuudelle,
sanoi pastori, joka koko ajan oli istunut äänetönnä nytkytellen
keskellä kiikkulautaa, mikä painui syvälle hänen allaan.

--Sinne tahdon mielelläni.--Nyt muistan vielä, että teillä oli silloin
luettavananne Runebergin »Hanna», jonka johdosta me johduimme
väittelemään rakkaudesta. Te ette sanonut uskovanne, että se voi syttyä
noin yht'äkkiä ensi katseen yhteen sattuessa. Minä taas väitin, että
tuo kohta on yksi Runebergin hienoimpia.

Oli niin omituista kuulla hänen puhuvan näistä muistoista, jotka olivat
Ellin salaisuuksia ja joista hän ei ollut kenenkään kanssa puhunut,
vaan säilyttänyt ne jätteinä elämänsä onnellisimmista hetkistä. Tälle
toiselle ne nähtävästi olivat aivan sattumalta mieleen johtuneita,
niinkuin joiltain kaukaisilta lapsuuden ajoilta, eikä niissä
arvatenkaan ollut hänelle sen suurempaa merkitystä.

Mutta pastorilla oli omat muistonsa hänelläkin.

--Ei puolta vuotta sen jälkeen menimme me kihloihin Ellin kanssa, hän
sanoa töksähdytti.

Olavi ei virkkanut siihen mitään. Ehkei asia ansainnut hänen mielestään
jatkamista, mutta Elli oli hänelle kiitollinen, ettei hän ruvennut sen
enemmän kyselemään. Vaistomaisesti hän veti liinan vähän kireämmästi
hartioilleen.

--Teidän on ehkä kylmä, kenties menemme sisään.

--Ei, ei ollenkaan.

Mutta kun pastori arveli, että vieras ehkä on matkasta väsynyt, niin he
nousivat ja lähtivät huoneeseen.

--Sinulle on valmistettu yliskamari, jossa saat elää ihan valtoinesi,
teitpä sitten työtä tai nukkumista, mitä vain haluttaa. Eläkä sinä
huoli, jos täällä aamusilla liikutaankin, vedä vain unia niin pitkään
kuin haluttaa. On kai siellä, Elli, kaikki, mitä tarvitaan?

--On, minä lähetän vain palvelijan tuomaan juomavettä.

--Kiitoksia vain, kyllä minä tulen hyvin toimeen.

--Hyvää yötä.

--Hyvää yötä.

Pastori oli heidän seisoessaan porstuassa ottanut rouvaansa
vyötäisistä, josta tämä heikosti koetti irtaantua. Olavi oli jo
ennenkin huomannut, että hän--luultavasti ujoudesta--koetti välttää
miehensä lähestymistä.

Yliskamari, jonka ikkuna oli pohjoiseen ja jonka sisusta iltarusko
vielä valaisi, teki Olaviin miellyttävän vaikutuksen, ja hän tunsi heti
kohta, että hän tulisi täällä hyvästi viihtymään. Hän riisuutui
verkalleen ja tarkasteli samalla huonettaan. Valkoiseksi piiluttuine
seinineen, joiden rakoihin oli pistetty tuomen ja pihlajan oksia ja
kukkia, oli se kuin kesäinen lehtimaja. Oli jonkunlaista hienoa,
salaista hyväilyä noissa ikkunaverhoissa ja niiden poimuissa, jonka
niihin oli jättänyt arka käsi niitä varovasti ja huolellisesti
laitellessaan. Ja hänet valtasi tässä tuo sama tunne, joka hänessä oli
herännyt jo rantaa lähestyessään järveltä päin. Ei hän oikeastaan niin
selvään ymmärtänyt, mitä se oli, eikä hän sitä sen pidemmälle
ajatellut, se leyhähti vain ohimenevänä mielialana ja vaihtui samalla
mielihyväksi siitä, että hän varmaankin tulee täällä kotiutumaan ja
tekemään täällä hyvin työtä. Ei mikään häiritse täällä hänen lukujaan,
hän istuu mukavasti tuossa keinutuolissa, hän kirjoittaa ja nauttii
olemassaolostaan niinkuin ennen aikaan isän kotona. Ja kun väsyy
työhön, niin laskeutuu hän tuonne alas, jossa hänellä on seuraa sen
verran kuin hän sitä levokseen tarvitsee. Näistä alkuperäisistä
maalaisihmisistä saattaa taas olla hauskuutensa pitkästä ajasta.

Hän huomasi kukkasvihon uunin reunalta, otti sen käteensä ja tarkasteli
sitä. Hieno se on, värit taitavasti järjestetyt, ja hän asetti sen
pöydälle eteensä. Ei, mutta se on todellakin hieno.

Hajamielisesti katseli hän maisemaa ja päästeli sitä tehdessään auki
kauluksensa ja kravattinsa.

Tuo Mikko se on entisensä näköinen. Tuuhistunut hän tietysti on
lihavassa maaperässään, mutta muuten pääpiirteiltään sama. Samat
viattomat, vähän yksinkertaiset silmät ja samat vaaleat kulmakarvat,
otsa niin luja ja sileä kuin kiilloitettu kivi eikä alkuakaan
ryppyihin... Rouvaa hän ei oikeastaan vielä ollut sen tarkemmin
huomannut, eikä sen ulkomuoto vielä ollut oikein painunut hänen
mieleensä. Mutta nyt hän yht'äkkiä muisti hänen silmänsä ja näki ne
tuontuostakin itseensä kiinnitetyiksi toiselta puolen pöydän. Ne olivat
suuret ja siniset ja haaveksivaiset. Ja vähitellen aukeni siitä koko
olento hänen eteensä, hän tuli esille eri asennoissaan: hän tarjosi
teetä vähän pelonalaisesti, heitti liinan sulavasti hartioilleen, kulki
edellä puutarhaan ja istui kiikkulaudalla lähellä häntä, katsoen
eteensä suoraan järvelle. Vartalo oli hänellä hyvin säilynyt ja
säännöllinen, vaikka kenties vähän raskas ja veltto. Ei hän ainakaan
ole tavalliseen papin rouvan malliin, ajatteli hän, niinkuin hänen
tapansa oli punnita mielessään kaikkia niitä naisia, jotka sattuivat
hänen tielleen. Hän on paljon kaunistunut siitä, kun hänet viimeksi
näin. Ja yht'äkkiä hän näki itsensä istumassa rattailla vanhan pappilan
rappujen edessä. Verannan ikkunassa oli kalpeat jäykistyneet kasvot,
jotka tuijottivat hänen jälkeensä. Ja nyt hän muisti, että tuo kuva oli
seurannut häntä jonkun aikaa hänen rattailla istuessaan ja että hän oli
joutessaan mietiskellyt, oliko tyttö ehkä jo ehtinyt häneen rakastua.

On se vähän omituista, että se tuo Mikko sai noin sievän tytön. Mutta
se on kai se vanha tarina apulaisesta ja pappilan neidestä... Kuului
liikettä alhaalta. Jahah, herrasväki asettuu levolle, sanoi hän
itsekseen hymähtäen.

Hän huomasi olevansa väsynyt ja laittautui nousemaan vuoteeseensa.

Samassa tuli piikatyttö vesikarahvin kanssa. Se oli soma,
vaaleatukkainen, pyöreämuotoinen ja korkearintainen tanakka tyttö.

--Kiitoksia, sanoi hän. Mikä on teidän nimenne?

--Anni minä olen.

--Olisiko Anni hyvä ja ottaisi tämän takkini ja tomuttaisi sitä
huomenaamuna.

--Rouva käski kysyä, mihin aikaan herralle saa tuoda kahvia.

--Sanokaa rouvalle, että minä kyllä itse tulen alas juomaan kahvia.
Kuinka pitkään täällä muuten nukutaan?

--Nousee se rouva jo varemminkin, mutta pastori makaa seitsemään ja
kahdeksaankin.

--Vai makaa pastori kahdeksaankin.--Hyvää yötä, Anni!

       *       *       *       *       *

Elli ei vielä voinut mennä levolle. Hänen miehensä olisi tahtonut häntä
tulemaan, mutta hän sanoi täytyvänsä mennä järjestämään jotain
ruokasalissa.

--Anna nyt sen olla, kyllähän ne piiatkin.

Mutta hän kiiruhti ulos. Hän tunsi tarvetta olla yksin, eikä hän nyt
millään muotoa olisi voinut mennä maata, ennenkuin hänen miehensä olisi
nukkunut.

Hän hiipi puutarhaan ja sieltä omaan rantaansa. Ja hän istuutui
kivelleen tyynen veden partaalla. Maisema, joka lepäsi
kesäyön-unelmissaan, silmillä hieno verho kesäistä auerta, oli nyt
niin onnellinen ja tyytyväinen. Nyt olisi hän voinut katsella sitä
kuinka kauan tahansa, nyt ei hän enää pelännyt, että se tuo hänelle
muistoja pettyneistä toiveista tai herättää kaipausta milloinkaan
toteutumattomista, niinkuin niin monta kertaa ennen, kun hänen itku
kurkussa ja sydän pakahtumaisillaan täytyi yht'äkkiä paeta pois tässä
istumasta. Kuinka hän nyt rakasti tätä hiljaista piilopaikkaansa,
kuinka se nyt tuntui ikuiselta, uskolliselta ystävältä tämä hänen
ympäristönsä!

Kaukaisista salmista tuolta jostain kuului yöllisen kalamiehen soutua,
ja hinaajalaiva hurisi kuin suuri hyönteinen etäisten saarien takana.
Maan puolella kalkattivat yösyötössä kulkevan karjan kellot.

Kauan istui hän tässä, katseli ja kuunteli, arasti välttäen
ajattelemasta mitään ja mistään itselleen selkoa tekemästä. Hänelle oli
kylläksi siinä, että jokapäiväiseen yksitoikkoisuuteen oli tullut
vaihdos ja että edessä oli jotain uutta ja että se ehkä jonkunkaan
aikaa kestäisi. Tulkoonpahan sitten taas mitä tulee.

Se tunne rinnassaan palasi hän pihaan ruispellon piennarta myöten ja
hiipi varpaillaan makuuhuoneeseensa, jossa hänen miehensä jo onneksi
oli nukkunut eikä kuullut hänen tuloaan. Hän itse valvoi vielä kauan
vuoteellaan, silmät suurina katsellen aamuruskosta valkenevaa
pohjoisikkunaa. Vieras oli jo varmaankin aikoja sitten mennyt levolle
tuolla ylhäällä, koska sieltä ei enää kuulunut mitään liikettä.




III.


Hyvin nukkuneena heräsi Olavi seuraavana aamuna, hauska ja miellyttävä
tunne ruumiissaan. Oli niin rauhallista ajatella, että tässä nyt on
niinkuin entisessä vanhassa kodissaan. Tiesi saavansa virua taas
monesta ajasta mielensä mukaan, aamiainen odottaa alhaalla ja kahvi
pidetään uunin kolpperossa lämminnä. Kun laskeutuu tuonne alas, niin
otetaan siellä vastaan ystävällisesti hymyillen. Hän oli saanut
raha-asiansa järjestetyksi niin hyvin, että voi panna pari vuotta kauan
haluttuun mielityöhönsä: esteettisen väitöskirjan valmistamiseen. Nyt
hän saa järjestää kaikki kokoamansa ainekset ja ruveta luomaan jotakin
omintakeista. Tuntui aivan, kuin olisivat hänen aivonsa kauan seisseen
ratsun tavoin tahtoneet ryöstäytyä täyttä karkuaan menemään. Ei ollut
elämä hänelle hänen ensimmäisenä ylioppilaskesänäänkään näyttänyt niin
valoisalta kuin nyt.

Hän hyppäsi ylös vuoteestaan, sysäsi ikkunan auki eikä huolinut
kiinnittää sitä hakaankaan. Aurinko oli jo korkealla, järvi rasvatyven,
ruispelto aivan liikkumatonna, oksat riippuivat hiljaisina, ja pääskyt
vain suikkelehtivat sirahdutellen tallin luukusta ulos ja sisään.
Jonkun talonpojan hevonen pudisteli portin takana tiukujaan--aivan
niinkuin kotonakin ennen.

Hän peseytyi ja pukeutui ja pani ohimennen huomioonsa, että
pyyhinliinat olivat puhtaat ja tukevat ja nurkkiin oli ommeltu rouvan
nimikirjaimet punaisella.

Suuren ulkovinnin läpi, jossa lakanain alla mahtoi riippua talonväen
vaatevarasto, laskeutui hän alikertaan. Kahvipöytä oli valmistettu
verannalle, otettu esille nähtävästi uusimmat kupit, ja keskellä niitä
oli kukkasvihko laitettu samaan henkeen kuin se siellä ylhäällä. Mutta
tässä oli jotain auki puhkeavaa, helakampaa, iloisempaa ja vähemmän
arkaa. Hän tarkasti sitä, kun rouva ilmaantui salin oveen ja toivotti
hyvää huomenta.

--Hyvää huomenta, rouva!

He kättelivät. Ellillä oli pumpulihame ja edessä vaalea esiliina, jonka
rintapuoli oli neulalla kiinnitetty poven kohdalle. Hän oli
miellyttävä. Piirteet olivat pehmoiset, melkein vienot, ja ainoastaan
silmien nurkassa oli jotain kovempaa niinkuin kauan vuotaneiden
kyyneleiden jäleltä.

--Kuinka olette nukkunut? kysyi hän.

--Kiitoksia, erittäin hyvin. En ole vuosikausiin nukkunut niin
mainiosti.

Hän meni ovelle, ja pitäen toisella kädellään pihtipielestä nojasi hän
ulos ulkoilmaan. Aurinko häikäisi silmiä niin, että hänen täytyi
toisella kädellään varjostaa kulmiaan.

--Kylläpä nyt on kirkas paiste!

Elli järjesteli kahvipöytää ja katseli häntä tuohon, missä hän nyt niin
elävästi muistutti itseään silloin ennen aikaan samassa asennossa,
tuona aamuna Ellin isän kotona. Ja samat olivat hänen sanansakin:
»Kylläpä nyt on kirkas paiste!» Tukka oli vähän harvennut päälaelta ja
puku hienompi ja muodikkaampi. Silloin hänellä oli ollut pitkävartiset
saappaat ja kirjava paidan kaulus. Nyt olivat kengät keveät
vaatekengät, kaulus kiilloitettu ja siihen sidottu heleänsininen, pitkä
kravatti.

--Kuinka kaunis tällainen aamu on, sanoi Olavi kääntyen Elliin, ja
kuinka toisenlaiseksi kaikki näyttää muuttuneen eilisestään. Ei luulisi
koko taloa enää samaksi, mikä se oli eilen.

--Kuinka niin?

--Siinä oli eilen illalla jotain surullista ja alakuloista, ja nyt
siitä ei näy jälkeäkään. Se on kai tämä valaistus...

--Tai on se teidän oma mielialanne, joka sen tekee.

--Totta kyllä on, että eilen olin väsynyt.

Hän katsahti Elliin uteliaalla kummastuksella, niinkuin ei olisi
tuollaista huomautusta odottanut. Samassa tuli hänenkin mieleensä kuva
entisiltä ajoilta, ja hän kysyi leikillisellä vivahduksella:

--Vieläkö te haaveksitte kauniina kesäiltoina niinkuin ennen?

--Eihän se enää ole luvallista, vastasi Elli naurahtaen, mutta punastui
hiukan muistaessaan eilistä iltaa.--Saako olla kahvia?

Rappujen edessä hiekalla oli maannut suuri koira, joka nyt selvittelihe
kääröstään ja tuli venytellen vierasta tunnustelemaan. Sitten töykkäsi
se häntä turvallaan polveen ja heilautti vähän häntäänsä.

--Usko! Anna kättä vieraalle, ystäväni! Kas, että hän antaa ... minä en
ole koskaan ennen saanut häntä suostumaan vieraisiin.

Usko sai sokeria ja antoi silitellä itseään.

Pastori ilmaantui samassa toiselta puolen pihaa, paitahihasillaan,
lyhytvartiset, saveutuneet saappaat jalassa ja luuhkalakki päässä. Hän
kutsui Olavia mukaansa uimaan.

--Toimitapa, Elli, meille puhtaat uimalakanat! huusi hän, ja saatuaan
omansa kääräisi hän sen olkapäittensä ympärille ja alkoi kävellä
köllytellä edellä rantaan.

--Ja saippuata! muisti hän mennessään. Juoksuttakaa tytöt saippuata!

Hän oli ollut pellolla kyntömiesten luona, ja hiki tippui pitkin poskia
ja punertavaa parran sänkeä.

--Minä menen aina suoraan sängystä järveen, haasteli hän heidän pellon
piennarta kulkiessaan. Tavallisessa menossa uin jo tähän aikaan
päivästä toisen kerran. Olen jo syönyt aamiaisenikin. Aioin tulla sinua
ottamaan jo kello seitsemän, mutta vaimoni kielsi ja tahtoi antaa sinun
nukkua... Katsohan, kun tuossa jo ruis alkaa heilimöidä... Tästä pitää
jo ensi viikon alussa panna rengit pientaria niittämään... Sinulla
on vielä vanhat akateemiset tapasi, että valvot myöhään ja nukut
pitkään ... oletko sinä kalamies?

--Kyllähän minä kalastelenkin, kun sattuu.

--Täällä on hyvät kalavedet. Minä en paljon jouda, menee aikaa muissa
hommissa, mutta on meillä täydet pyydykset... Elli se välistä pitää
huvikseen verkkoja järvessä ja joskus onkiikin hyvällä ilmalla.

Oli tultu rantaveräjälle, ja hän pudotti kaikki puut alas, viitsimättä
kumartua tunkemaan niiden välitse. Ja sitten hän heittihe pehmeässä
pyöreässä juoksussa penkereeltä alas uimahuoneelle.

Uimahuone on lämmin, ja järvelle päin avatusta ovesta tulvii auringon
valo häikäisten sisään. Seinät tuoksuvat viileää puhdasta puuta, siinä
on veden tuoreutta ja pihkaisen mäntymetsän kiihoittavaa kuivuutta
sekaisin, ja melkein hekkumallisella tunteella koskettaa jalka
päivänpaisteesta kuumuneita lattialautoja. Verkalleen ja tahallaan
viivytellen tuota nautintoa, jota tuottaa hitainen riisuutuminen,
päästeli Olavi vaatekappaleen toisensa perästä ja asetti ne
huolellisesti penkille. Hänen vaatteuksensa oli erityisen aistikasta
kuosia, yksinkertaista leikkeeltään, tekotavaltaan ja muodoltaan, mutta
hienoa, tukevaa ja tarkoituksenmukaista englantilaista ainetta.
Liinavaatteetkin olivat kuin hänen mitallaan tehdyt ja puhtaat ja
pilkuttoman valkeat, niinkuin hän olisi ajatellut sitä mahdollisuutta,
että tarpeen tullessa täytyisi voida niissäkin esiintyä. Takin, liivit
ja kauluksen pois pantua oli hän yhtä hienosti puettuna ilman niitä
kuin niissäkin.

Pastori oli suurella vaivalla saanut saappaat jalastaan ja seisoi
keskellä lattiaa leveät lahkeet lyhyissä, harmaissa sukanvarsissa.
Housut olivat putoamaisillaan paksuilta lanteilta ja henkselit
kierossa. Toisen henkselit herättivät hänen huomiotaan.

--Näytäpäs ... käännypäs ... minkälaiset sinulla on mäkivyöt ... ka,
tuommoisten rissain kanssa ... mistä sinä olet ne saanut?

--Ne ovat Pariisista ... uusinta patenttia.

--Elähän, nepä ovat helkkarin mukavat ... se juoksee, näenmä, tuo
nuora noissa rissoissa sitä mukaan kuin kumartuu ... kumarrupas vielä
vähän ... minunkin pitäisi saada tämmöiset, minulta kun napit tinkivät
alituisesti raksahtelemaan ... paljonko nämä maksavat?

--Kymmenen frangia muistaakseni.

--Onpa niillä hintaa ... onpa vähän hävyttömänlaisesti hintaa ... mutta
kun ne on patentit ... eiköhän nuo jonkun ajan perästä huojistune?...
Sielläkö ne on tehty nämä housutkin!

--Siellä.

--Onkohan tuo oikein lujatekoista tuo vaate?... Mitä kangasta se on?

--Cheviot'ta.

--Vai niin, vai seviota ... maksaakohan tuota kyynärä paljon?

--Koko puku maksoi sata viisikymmentä frangia.

--Vaan onpahan tuosta vähän ommel ratkennut ... pitää sanoa eukolle,
että pistää kiinni ... käytkö sinä villapaidassa kesälläkin?

--Tämä on niin hienoa, silkinsekaista villaa, ettei se kuumenna.

--Hienoapa on ... on se minullakin villapaita talvella, mutta heitin
pois silloin kun talvikontinkin, kun tahtoo vähän liiaksi hiottaa
lihavaa miestä.

He valmistautuivat heittäytymään veteen, joka oli kirkasta ja puhdasta
ja jonka läpi kuulti hieno, kova hiekkapohja. Pastori joutui ensiksi
valmiiksi. Viimeksi riisui hän silmälasinsa uimahuoneen ikkunalle ja
sukeltautui kuin hylje veteen, puhkuen ja päristen mielihyvästä ja
tyytyväisyydestä.

--Huhhuh! kun tämä tuntuu hyvältä hikiseen ruumiiseen. Nakkaapa se
saippua sieltä ikkunalta!--ja intohimoisen nopeilla liikkeillä hankasi
hän pyöreät, punaiset kasvonsa valkeaan vaahtoon, syöksi päänsä
umpisukkeloon, saippuoi itsensä vielä kerran, huuhtelihe taas ja jäi
sitten liikkumatonna kellumaan veden päälle selälleen.

Olavi seisoi vielä ovella ja paahteli solakoita, sopusointuisia
jäseniään auringon paisteessa. Sitten nakkautui hän yht'äkkiä notkealla
heitolla veteen ja ui kauan aikaa umpisokkelossa, ruumis paistaen veden
läpi. Rauhallisesti kuin vesilintu pudisti hän sitten veden tukastaan,
ja teki sanaakaan sanomatta liukkaasti ja keveästi pitkän kierroksen
selemmälle.

--Olet sinä lihonut sitten, kun viimeksi tapasimme, sanoi Olavi, kun he
olivat nousseet järvestä ja kääriytyneet lakanoihin.

--Jokohan vähän olisin.

--Ja yhtä hyvä terveys nyt kuin ennenkin, kun selvisit pahimmasta
kohmelostasi saatuasi vähän löylyä niskaasi, tai menit, kun oli yö
valvottu, suoraan Kaisaniemestä Råberghin luennolle.

--Kävin minä toki sillä välin kotonakin silmäni pesemässä. Vaan sinä
olet laihtunut.

--Kaikkihan laihtuvat ulkomailla.

--Hyvinkö sinä muuten siellä viihdyit? ... mikäpäs siinä iloisessa
maailmankaupungissa, tietäähän sen, jos olit entistä poikaa.

--Mitenkä niin entistä poikaa?

--Ei mitään, ilman minä vain leikillä ... joko opit kielen miten?

--Ymmärrän minä kaikki ja puhunkin tavallisesti.

--Sinä otit tunteja?

--Otin tunteja, ja sitä paitsi oli minulla jokapäiväistä harjoitusta.

--Asuitko perheessä?

--Asuin omassani.

--Että mitenkä?

--Omassa perheessäni...

--Oliko sinulla tyttö itsepäällesi? kysyi pastori iskien silmää
lasiensa yli ja naurahtaen viekkaasti.

--Se on tietty se ... niinkuin kaikilla muillakin.

--Se on sitä elämäänsä se...

--Mitäs pahaa siinä on?

--On siinä toki ... vai niin, vai niin ... no tuota ... se oli näet
semmoinen grisetti.

--Mimmoinen grisetti?

--Eikös niitä sanota ... mitenkä niitä ... elikkä mitä koketteja ne
on ... niitäpä niitä kameelidaameja!

--Se oli tavallinen ompelijatar ... muistele vain vähän omia
ylioppilasaikojasi!

--Mitäs niistä vanhoista nuoruuden hullutuksista ... menisit sinäkin
naimisiin, se se on kuitenkin kaikista parasta, kun on oma eukko.

--Siltäkö tuntuu?

--Ei se siitään elämä somene, avioelämästä.

--Vaan somiapa ne olivat nekin ajat, kun asuttiin yhdessä
Vladimirinkadun varrella ja kuljettiin Esplanaadissa iltaisin--vai
mitä?

--Anna niiden olla muistelematta, eläkä viitsi niistä kenellekään puhua
täällä maalla, jos satuttaisiin nuorten miesten seuraankin.

--Mitäpä minä toki niistä, olenkos minä ennenkään puhunut?

--Etpä et, eipä sillä, eipä sillä ... vai niin, vai oli sinulla oikein
oma nimikkosi siellä ... oliko tuo nuori ja kaunis? ... eipähän
ilman...

--Olihan se sievä tyttö, niinkuin kaikki pariisittaret.

--Kaikkihan ne niitä kehuu...

Hän katseli, silmät vähän uteliaisuudesta vilkkuen, toveriaan, joka
rauhallisesti sitoi peilin edessä kravattiaan eikä malttanut, ääni
vähän epävarmasti värähtäen, olla kysymättä:

--Onko se totta, kun ne sanovat, että siellä naineet miehetkin elävät
niinkuin meillä poikamiehet?

--Puhtaastiko?

--Eihän, vaan päinvastoin.

--Totta se on.

--Monivaimoisuudessa niinkuin turkkilaiset?

--Ei ollenkaan niinkuin turkkilaiset, sillä nainen Pariisissa on yhtä
vapaa kuin mieskin.

--Hyväksytkö sinä ... se on toki epäsiveellistä se vapaa rakkaus.

--Se on sitä myöten, mitä epäsiveellisyydellä ymmärretään ... kaikkihan
on verrannollista ... maassa maan tavalla.

--Ei sitä voi puolustaa.

--Eihän sitä tarvitsekaan puolustaa, mutta ei saa myöskään ahdistaa.

--Täytyy sitä ahdistaa.

Olavi hymähti itsekseen muistaessaan noita aikoja, jolloin he ystävänsä
kanssa olivat viettäneet ensimmäisiä iloisia ylioppilasaikojaan
Helsingissä. Mutta hän oli kuitenkin puhuvinaan totisesti:

--Myönnä sinä kuitenkin, että tämä nykyinen maailmanjärjestys on varsin
mukava nuorille miehille, jotka ovat estetyt rakentamasta aikaisia
avioliittoja. Ja ajattele, mikä vaihtelevaisuus ... yhden hylkää ja
»ottaa uuden taas», niinkuin piirihyppylaulussa lauletaan.

--Ovatko ne sitten niin vain otettavissa? Mitenkä se sitten käy ...
millä lailla sinä siihen tutustuit?

--Tapasin erään tuttavani luona ... ja siitä sitä sitten jatkettiin
tuttavuutta ... kutsuttiin teattereihin ... tehtiin huviretkiä.

--Niinkuin ainakin oikeassakin menossa ... ja se oli hupaista elämää?

Pastori näytti siltä, kuin olisi halunnut kuulla lisää, enemmän
yksityiskohtia, mutta Olavi sanoi kuivasti:

--Tietysti oli hupaista,--ja otti lakkinsa.

--Entäs sitten, kun erottiin?

--Sitten heitettiin hellät hyvästit ja erottiin.

Pastori pani housujaan nappiin.

--Ei se ole kuitenkaan sen veroista, sano mitä sanot, kuin oikea
avioliitto.

--Sinä olet tyytyväinen tilaasi?

--En ole vielä päivääkään katunut, puhui hän puoleksi itseään kehuen.
Mainiosti se minulta onnistuikin eikä minun siinä tarvinnut kauan
kierrellä, ennenkuin osasin oikeaan. Heti kohta, kun olin tullut
apulaiseksi vanhan ukon luo, aloin pitää tyttöä kuumana, ja kun sain
tämän paikan, niin vietettiin häät ja muutettiin kohta tänne. Muutamat
ne saavat kauankin katsella sopivata, eikä ole sanottu, että sittenkään
saavat sen, joka tuntuisi mieleiseltä. Minä kun näin hänet, niin sanoin
itselleni jo samana iltana--muistatko, kun silloin tultiin sinne yhtä
matkaan--sanoin, että tuossa se nyt on, enkä lähde edempää katselemaan,
niinkuin sitten kävikin ... helposti ja ihan itsestään ... luulin minä
ennen, että siinä olisi hankalammatkin mutkat. Olihan se kyllä alussa
vähän estelevinään, vaan vaikka se ei sitä tunnusta, niin luulen, että
hänkin jo ensi illasta...

--Etkö tule jo? sanoi Olavi uimahuoneen sillalta.

--Tulen minä ... odotahan vain vähäisen, kunnes saan kengät jalkaan.--
Se on hyvä eukko, jatkoi hän yhä, kevennellen sydäntään, heidän pihaan
noustessaan. Hiljainen ja tasaluontoinen. Ei meillä ole ollut mitään
vastahakoisuuksia, ei aineellisia eikä muitakaan.

Olaville tuli hetkellinen halu muistuttaa ystäväänsä siitä, kuinka he
hänen nykyisen rouvansa kanssa olivat yhdessä hänelle nauraneet ja
häntä hiukan pilkkailleet. Ei tyttö ainakaan silloin ollut vielä
ihastunut. Mutta sitä tämä kunnon mies ei nähtävästi ollut
huomannutkaan tai ainakin sen kokonaan unohtanut.

Hän oli taittanut ruiskukan tiepuolesta antaakseen sen Ellille, joka
oli tullut heitä vastaan puutarhan portille.

Saattaahan olla, että he ovat hyvinkin onnellisia, että he mainiosti
sopivat toisilleen ja että rouvakin ihailee miestään yhtä paljon kuin
tämä häntä.

Ja hän nakkasi kukkansa pois, ja kun Elli leikillisesti toruen sanoi:

--Ei ole minun syyni, että ruoka jäähtyy,--vastasi hän epämääräisesti
hymyillen:

--Ei minunkaan, vaan miehenne, joka on minulle kertonut teidän
onnestanne.

Elli naurahti vähän väkinäisesti, punastui ja meni edellä pihaan.




IV.


Aamiaisen syötyä piti pastorin lähteä pappilaan, sillä oli lauantai.
Hän pukeutui, ajoi partansa, paneutui mustaan takkiinsa ja valkoiseen
huiviin ja oli yht'äkkiä muuttunut arvokkaammaksi ja ikäänkuin vähän
viisaamman näköiseksikin. Hänelle ajettiin hevonen rappusten eteen ja
hän nousi rattaille rengin pitäessä ohjaksia.

--Viivytkö siellä iltaan asti? kysyi Elli verannalta, jossa hän istui
ja ompeli.

--Kyllä minä luultavasti viivyn.

--Me tulemme ehkä sinua vastaan, vai kuinka, herra Kalm?

--Niin, kyllä minä mielelläni.

--Saatte nähdä näitä seutujakin.

Pastorin mentyä katosi Elli jonnekin sisähuoneisiin, ja Olavi meni
kamariinsa.

Hän tahtoi nyt ryhtyä työhönsä, ja ensi töikseen hän purki
kirja-arkkunsa ja lateli siitä eteensä kirjavarastonsa. Siinä olivat
hänen lempirunoilijansa, norjalaiset ja venäläiset, mutta enimmäkseen
oli hänellä kuitenkin nyt mukanaan ranskalaisia, uudenaikaisia teoksia
yksinkertaisissa, aistikkaissa keltakansissaan.

Hänelle sattui käteen Tolstoin Anna Karenina. Siellä täällä sivujen
laidoissa näkyi hänen tekemiään muistiinpanoja, huuto- ja
kysymysmerkkejä. Kun hän ensiksi tutustui teokseen, oli hän tehnyt nuo
huomautukset hienoimpiin paikkoihin ja lähettänyt kirjan morsiamelleen,
sillä hän oli silloin kihloissa. Tyttö oli myöskin tehnyt omat
muistiinpanonsa. Hän oli alleviivannut sellaiset kohdat kuin: »Minun
rakas ystäväni», »Rakkauteni kestää kaikki koetukset...» »Hän oli
nuori, kaunis mies». Se oli tuntunut vähän äitelältä ja ollut yhtenä
alkusyynä hänen tunteittensa laimenemiseen. Mutta parastaanhan se
raukka koetti hänkin. Niin, niin,--ja hän heitti kirjan pöydälle muiden
joukkoon.

Eräästä kolosta kirjain välissä otti hän esille käärön vanhoja
kirjeitä. Niissä oli sittemmin keskeytynyt kirjeenvaihto parin neitosen
kanssa, joihin hän oli tutustunut matkoillaan ensimmäisenä
ylioppilaskesänään. Kirjeet olivat kujeita täynnä, niissä muisteltiin
kävely- ja veneretkiä ja alla piillyt tunne kävi esille ainoastaan
kirjeeseen liitetyistä kukkasista, jotka olivat kauan sitten jo
kuihtuneet.

Oli siinä samassa käärössä totisempikin kirjeenvaihto.

Usein hän oli sen aikonut polttaa, mutta kun siinä olivat hänen
onnellisimmat ja katkerimmat muistonsa, kuljetti hän sitä aina
mukanaan. Ja miksikäpä olisi hän ne hävittänytkään nuo asiakirjat oman
itsensä ja tärkeimmän kehityskautensa tuntemiseen! Kuinka sitä oli
kauan kierrelty toinen toisensa ympärillä, kuinka uskottu ja epäilty,
erottu ja taas yhdytty! Oli sitten oltu salakihloissa kaksi vuotta,
vedetty yhtäänne ja kiskottu toisaanne, kunnes kaikki oli katkennut.
Toinen jäi elämään kaukaisessa maaseudussa, toinen riensi taas
maailmalle.

Siitä ajasta, joka nyt seurasi, oli jäännöksiä, jotka eivät herättäneet
kaihoakaan, mutta jotka kuitenkin saivat seurata mukana: pari helyä
erään helsinkiläisen naisen naamiopuvusta, revennyt hansikas,
juhlamerkkejä ja joukko nimikortteja, muun muassa eräältä
taiteilijattarelta, joka nimensä alle oli kirjoittanut mielilauseensa:
»Rein das Herz, hoch der Sinn, rastlos das Streben». Oli se sitä narrin
peliään sekin! »Se, joka ripustaa avujen kyltin rintaansa, se niitä
harvoin omistaa muuna kuin kauppatavarana», oli Olavi kirjoittanut
nimikortin takapuolelle.

Mutta iloisimpia ja valoisimpia muistoja herättivät muutamat
ranskalaiset kirjeet, joiden hienosta paperista vielä tuoksui puhtainta
Pariisia. Ne olivat tuoreita muistoja, ja se liitto oli ollutkin kuin
sointuva valssi. Viikko oli työtä tehty, sunnuntaipäivät yhdessä
huviteltu ja tehty retkiä Meudonin ja Fontainebleaun metsiin. Kun olisi
voinut jäädäkin sinne! Mutta rahat loppuivat, täytyi lähteä kotiin!...
Niin no, parasta kai oli, että se oli loppunut, niinkuin oli loppunut.
Ja hän kääräisi kaikki nuo kirjeensä ja muistonsa kokoon, lukitsi
kirstunsa ja sysäsi sen nurkkaan.

Se surumielisyys, joka tuosta syntyi, antoi vauhtia hänen
ajatuksilleen, ja hän rupesi miettimään työtänsä. Täytyihän sitä alkaa
tehdä totta tästä elämästäänkin, jota oli monet vuodet niin joutavaan
tuhlannut. Ei häntä ainakaan nyt mikään muu huvittanut. Ja kun hänellä
vielä oli kesken eräs ranskalainen teos, johon hänen täytyi tutustua,
ennenkuin voi aineeseensa ryhtyä, alkoi hän selailla sitä siitä kohden,
mihin se oli laivasta noustessa keskeytynyt.

Mutta kirja ei kelvannut antamaan hänen ajatuksilleen sitä suuntaa,
minkä hän itse olisi tahtonut niille antaa. Siinä oli hehkuva kuvaus
kahden hengen kesänvietosta maalaishuvilassa. Molemmat he olivat
pujahtaneet maailmaa pakoon viettämään lyhyen kesänsä toistensa kanssa.
Kävelyjä, soutoretkiä ja pitkiä hämyhetkiä huvilan puutarhassa! Se oli
salattava suhde, jota he jo vuosien kuluessa olivat tällä tavalla
ylläpitäneet... Jospa olisi sellainen idylli täälläkin mahdollinen,
ajatteli hän laskien kirjansa pöydälle ja sytyttäen paperossin. Ja hän
haaveksi sen itselleen oman mielensä ja omain taipumustensa
mukaiseksi... »Tälläinen rauhallinen paikka, jossa he molemmat--hän ja
joku toinen--elelisivät aivan erillään muista kukin toimissaan, tuon
tuostakin tavaten ja mennen soutelemaan tai kävelemään ... se kestäisi
niin kauan kuin kestäisi, ei mitään muita siteitä eikä velvollisuuksia
kuin rakkauden...»

Ylisille tuovissa rappusissa kuului askelia, jotka tuntuivat olevan
rouvan. Hän liikkui perempänä vaatteiden välissä, järjesteli jotain ja
laitteli, mutta ei tullut näkyviin... »Hän siellä vain käyskelisi, minä
tässä näin istuskelisin, hän tulisi tänne sitten...»

Mutta kun Elli meni oven ohi, päätään kääntämättä, niinkuin ei olisi
ollut tietävinäänkään, että hän oli täällä, haihtuivat nämä haaveet, ja
hiukan harmissaan pudisti hän ne pois, kun taas alkoivat tulla.

Hän istui ylhäällä lukien aina siihen saakka kun hänet kutsuttiin
päivälliselle.

Aterialla ei ollut muita kuin he kahden. Suhde oli vähän jäykkä ja
vieras. He koettivat peittää sitä sillä, että puhelivat yhtämittaa ja
kävivät asiasta toiseen. Puhuttiin maalaiselämästä ja sen hauskuudesta
yleisin puheenparsin, verrattiin sitä kaupungin elämään ynnä muuta
siihen suuntaan.

Ja syötyä he taas erosivat.

Mutta illemmalla tuli Olavi alas ja kysyi, eikö mentäisi kävelemään.

He lähtivät kävelemään maantietä myöten kirkolle päin. Pistäytyen
pienestä portista tulivat he lehmitarhalle, jossa parhaillaan oltiin
lypsyllä. Ilta oli lämmin, surviaiset hyppelivät ilmassa, sittiäiset
kaiveskelivat maantien mullassa ja pyrähtivät siitä sitten lentämään.

--Nyt on kaunis ilta, sanoi Olavi puheen aluksi.

--Erinomaisen kaunis! vastasi Elli, iloisena, että oli päästy puheen
alkuun. Ei ole ollut koko kesänä näin lämmintä ja tyyntä.

--Minne viepi tuo metsätie?

--Se vie erääseen mökkiin vähän matkaa metsän sisässä.

--Se näyttää hyvin hauskalta, niinkuin olisi siellä kauniita paikkoja
taampana.

--Mistä te sen arvaatte? Niin onkin! Se jatkuu sitten sydänmaan halki
ja menee meidän karjakartanolle Koivumäellä. Se näkyy tältä maantieltä,
kun menemme vähän matkaa vielä.

--Onko sinne pitkältäkin tuonne kartanolle?

--On sinne liki peninkulma.

--Sinne pitäisi meidän todellakin kerran mennä.

--Niin, voimmehan mennä, milloin teille vain soveltuu.

--Te kai tunnette hyvinkin kaikki nämä seudut?

--Kyllä minä tässä ympäristössä tunnen melkein joka kiven ja kannon.

--Yksinkö te täällä harhailette?

--Yksinpä minä enimmäkseen.

--Te kai viihdytte hyvin täällä, jos kerran luontoa rakastatte?

--Enhän juuri tiedä ... milloin paremmin, milloin huonommin. Kyllähän
sitä joskus liikkuisi ulompanakin.

--Oletteko käynyt Helsingissä?

--En koskaan.

--Ettekö koskaan! Teidän pitäisi tulla sinne kerran.

--Kuinkapa sitä tulisi ... on niin vaikea päästä, eikä minulla ole
siellä ketään tuttuja... Vaan kyllä minun välistä tekisi kovasti
mieleni, varsinkin talvella. Ne talvet ne ovat täällä maalla kauhean
pitkät.

--Niin ne taitavat olla ... olen usein ajatellut, kuinka ihmiset
ollenkaan saavat ne kulumaan. Onko täällä edes mitään seuraelämää?

--Ei juuri muulloin kuin joulun aikana.

--Te kai luette?

--Sehän se onkin melkein ainoa ajanviettoni.

--Mitä kirjailijoita te olette lukenut?

--Olen minä lukenut kaikenlaista ... mutta viime aikoina enimmäkseen
norjalaisia ja ruotsalaisia.

--Mitä pidätte niistä?

--Kyllä minä niistä, varsinkin Jonas Liestä. Ensin tuntuivat ne minusta
niin kovin kummallisilta, minä olin aivan sekaisin heidän
mielipiteistään enkä oikein ymmärtänyt mitä ajatella.

--Heillä on omat ihanteensa ja omat katsantotapansa.

--Olisi välistä tehnyt mieli väittää vastaan. Mutta ei ole täällä juuri
ketään, kenen kanssa keskustelisi. Eivät ne täällä juuri niistä välitä.
Ei voi puhua mistään oikeasta asiasta, vaikka kuinka haluttaisi.

He kulkivat toinen toisella puolen tietä ja katselivat suoraan eteensä.

--Onhan aina hauskempi, jos on joku, jonka kanssa voi ajatuksiaan
vaihtaa. Silloin tulee paljoa paremmin selville siitä, mikä on oikeaa
ja mikä väärää.

--Niin se kyllä on. Joskus tuntuu siltä kuin kaikki olisi, niinkuin
olla pitää, mutta sitten taas näyttää, kuin kaikki olisi ihan hullua.

--Kyllä se on tuo hyvin luonnollista, ja minä sen hyvinkin ymmärrän.
Mutta vähitellen olen minä tullut siihen, ettei saa olla mitään
periaatteita, vaan otan kaikki asiat, niinkuin ne tulevat minua
vastaan.

--Helppohan teidän on, joka aina saatte liikkua ja aina ottaa vastaan
jotain uutta. Mutta me, joiden täytyy tyytyä aina yhdessä kohden
olemaan, me haluaisimme jotain erityistä, josta voisimme pitää kiinni.

Hän on miettinyt tuo, ajatteli Olavi. Se oli itsenäinen ajatus. Ja
hänessä on jotain. Hän siirtyi keskemmälle tietä, vähän likemmäksi
Elliä. Sen kasvot näyttivät nyt syvemmiltä kuin ennen ja silmät
suuremmilta. Ja Olavi tuli melkein hyvälle tuulelle. Hän oli siis
kuitenkin ollut oikeassa. Ne eivät soinnu yhteen nämä kaksi. Tuollaiset
puheet ovat aina varma merkki siitä. Hänen miehensä ei tietysti käsitä
häntä eikä voi tyydyttää häntä.

Etäämpänä tien pohjassa valaisi aurinko puita ahon laidassa mäen päällä
ja valkeapäinen punainen virstanpatsas heloitti illan paisteessa. Siitä
oli laaja näköala kaikille tahoille. Takaapäin näkyivät Tyynelän katot
ja pellot ja lehmisavu sekä suuret järvenselät. Edessäpäin laski
maantie laaksoon, jossa oli kirkko ja pappila ja toisella puolen
kirkonkylän alangon maantie nousemassa toisen mäen harjalle. He
pysähtyivät siihen, istuutuivat virstapylvään juureen maantieojan taa
kivelle ja katselivat hetken aikaa silmäinsä alla olevia seutuja, joita
Elli osoitteli, näytteli ja nimeltään nimitteli.

Alkoi palata kirkkomiehiä iltakirkosta. Jotkut tulivat hevosella,
toiset jalkaisin. Mäkeä ylös noustessaan eivät heistä useatkaan
tiepuolessa istuvia huomanneet. Pienillä rattailla istui muuan nuori
nainen pienen kirkassilmäisen tyttönsä kanssa. Kun Elli sanoi heille
hyvää iltaa, pysähyttivät he hevosensa. Nainen oli kaunis ja
puhdaskasvoinen, piirteet sivistyneet ja hienot. Hän vastasi iloisesti
tervehdykseen ja katseli ujostelematta ympärilleen.

--Iltakirkostakos Johanna tulee?

--Niinhän me tulemme.

--Oletteko meille menossa?

--Sinnehän me aioimme yöksi. Tässähän olisi tämä teidän hevonenkin ...
eikö rouva tunne?

--Onko se meidän...--Kas kuinka se on lihonut!

--Pastori laittoi sanan viikolla, että tarvittaisiin hevosia
peltotöihin. Se on taas niin ylpeä, ettei tahdo saada hallituksi...
Eikö rouva tahdo ajaa, niin me nousemme kävelemään?

--Menkää te vain edeltä, me odotamme tässä pastoria ... tämä on yksi
vieras maisteri Helsingistä ... joko siellä loppui iltakirkko?

--Kyllä se jo loppui, mutta pastori jäi vielä rippikirjoitusta
pitämään...

--No, mitäs muuta kuuluu Koivumäelle?... Kuinka isäntä jaksaa

--Kiitoksia vain ... hyvästihän siellä on ... sai se Matti jäädä sinne
kotimieheksi ... eikös rouva tule pian sinne käymään? ... me on jo
sinne teitä joka viikko odotettu.

--Kyllä me ehkä nyt pian tulemmekin.

--Se oli meidän karjakartanolta, selitti Elli, kun Johanna oli lähtenyt
ajamaan. Se on tuolla korkealla mäellä, minne äsken kääntyi tie lähellä
pappilaa. Näettekö, se näkyykin nyt tästä, jos katsotte tuonne, nyt
juuri heloittaa pirtin ikkuna ... ettekö näe?

--Nyt näen... Hän oli hyvin miellyttävän näköinen.

--Niin hän onkin ... hänellä on pieni romaaninsa ja senkin tähden pidän
minä hänestä. Hänen isänsä, joka on varakkaan talon omistaja, hylkäsi
hänet, kun hän meni naimisiin köyhän renkimiehen kanssa. Kun tuo mies
oli palvellut meillä useampia vuosia, niin annoimme hänelle mökin
paikan metsäsarallamme, ja siellä he ovat tehneet työtä niin, että nyt
tulevat varsin hyvin toimeen. Heidän elämänsä on minusta oikein
mallielämää. Joka kesä oleskelen heidän luonaan jonkun viikon ja nautin
siitä, että on ainakin kaksi onnellista maailmassa. He kehuvat minulle
vuorotellen toisiaan, ja minä olen siinä suhteessa heidän molempain
uskottunsa.

--Sitä on siis kansankin kesken tuollaista rakkautta?

--Siellähän sitä vasta onkin. He rakastavat toisiaan vieläkin niin,
että ikävöivät aivan surrakseen, jos tapahtuu, että miehen talviseen
aikaan täytyy liikkua työansioilla.

--Se, minkä luulen tekevän, että kansanlapset useinkin tulevat niin
hyvin toimeen avioliitossaan, on kai, että mies ja nainen ovat
perehtyneet toinen toisensa alaan, että he ovat huvitetut toistensa
toimista ja voivat askareissaan niin hyvin toisensa ymmärtää ja
täydentää. Juuri siihenhän nykyaika naisemansipatsioneineen ynnä
muineen pyrkii.

Elli oli taittanut oksan ja ruopi sillä sammalta kiven päältä.

--Se on kyllä totta, sanoi hän puoleksi itsekseen. Sitä en ole tullut
ennen ajatelleeksi.

--Mutta ettekö ole huomannut, kuinka vähän meidän säätymme miehet ovat
huvitetut naisten tehtävistä ja päinvastoin? Siitä ei voi syntyä mitään
likempää suhdetta eikä mitään varsinaista yhteiselämää. Eikä ole kumma,
jos ennen pitkää niin monessa avioliitossa syntyykin kyllästys ja
ikävystyminen.

--Niin, kyllä kai se on siinäkin.

--Vaan etupäässä vaikuttanee kuitenkin onneen tai onnettomuuteen
avioliitoissa se, miten puolisojen luonteet sopivat toisiinsa: jos ne
ovat n.s. yhtä maata, niin löytävät he aina yhtymätilaisuuksia, vaikka
ulkonaiset harrastukset olisivatkin erilaiset.

Hän näkyi ymmärtävän tuo ... ja Ellin olisi yht'äkkiä tehnyt mieli
puhua hänelle itsestään. Hän hakkasi vähän hermostuneesti vitsalla
kenkänsä kärkeä ... kaunis jalka muuten ja nilkasta virheetön, ajatteli
Olavi sitä katsellessaan.

Mutta hevosen korvat nousivat esille mäen törmästä maantien ja taivaan
rajasta, sitten tuli pää ja koko hevonen, vetäen pastoria mäkeä ylös.
Hän ei huomannut heitä, ja Elli ajatteli hänen antaa ajaa ohitse. Mutta
yht'äkkiä hän muuttui, pudisti lehdet ja poimimansa heinät helmastaan
ja nousi ylös.

--Iltaa, sanoi hän.

--Kah, täälläkö te? ... minä jo aloin teitä tähystellä ... tuletteko
rattaille?

--Menettekö, rouva?

--En minä, minä mieluummin kävelen.

--Minä kävelen myös.

--No, ja mitäs kuului pappilaan?

--Siellä kyseltiin meidän vieraasta ja kutsuttiin huomenna tulemaan
päivällisille.

--Oltiin tietysti hirmuisen uteliaita, sanoi Elli.

--Liina lähetti terveisiäkin.

--Kiitoksia vain.

--Hän näkyy olevan sinusta kovasti huvitettu.

--Todellakin?

--Kuinkas olet muuten saanut päiväsi kulumaan?

--Hyvinhän se on mennyt.

--Herra Kalm on koko ajan istunut kamarissaan lukemassa.

--Ettekö siis tule ajamaan?

--Emme; aja sinä vain edeltä, me kävelemme.

Pastori nykäisi hevostaan ja lähti ajamaan. Elli ja Olavi kulkivat
paluumatkalla melkein äänettöminä. Pitemmillä aukeilla näkivät he
pastorin ajavan edellään. Ellistä tuntui hän nyt vielä vieraammalta
kuin ennen. Niinkuin olisi ollut joku outo kulkija, jonka kanssa
hänellä ei ollut mitään tekemistä eikä mitään yhteistä. Se tunne kävi
hänelle vielä selvemmäksi kuin ennen, sillä nyt oli hän ymmärtävinään
syynkin siihen. Eihän heillä ollut mitään yhteistä, ei minkäänlaista
mielipiteiden vaihtoa, eivätkähän luonteetkaan olleet samanlaiset. Hän
oli useinkin miettinyt ja hakenut jotain syytä nurjuuteensa, joka
monestikin oli tuntunut hänestä väärältä. Nyt oli hän melkein iloinen
siitä, että oli sen löytänyt, ja kaikki tuli sen johdosta kuin
luvallisemmaksi.




V.


Pappilan nuoret istuivat sunnuntaiaamuna verannalla ja katselivat
huvikseen pihan läpi astelevia kirkkomiehiä. Heitä oli rovastin kaksi
tytärtä, joista toinen, Liina, oli vähän yli kahdenkymmenen ja kävi
jatko-opistoa. Hän oli valmis helsinkiläinen ja pukujensa, käytöksensä
ja mielipiteittensä vuoksi pitäjän kaikkein muiden naisten esikuva ja
johtaja. Ja herroista valtasi hän aina parhaat omalle osalleen jättäen
muille tähteet. Toinen tytöistä oli vähän yli viidentoista ja kävi
vasta lähikaupungin tyttökoulua. Nuoria herroja ei ollut kuin yksi. Hän
valmistui hiljalleen maisteriksi, ja häneen oli rakastunut tuomarin
neiti, joka kävi pappilassa joka sunnuntai ja usein viikollakin. Yhtä
uuttera vieras oli kansakoulunopettaja Tavelakin, joka oli rakastunut
vanhimpaan tyttäreen, mutta jota tämä, yhtä vähän kuin muutkaan, tuskin
huomasikaan. Hän istui vaatimattomana ja äänetönnä, sill'aikaa kun muut
puhuivat.

Vieraan herran yht'äkkinen tulo paikkakunnalle, jossa harvoin näkyi
muita kesävieraita kuin oman pitäjän nuoria, oli herättänyt erityistä
huomiota.

Neiti Liina, joka oli palannut kaupungista samalla laivalla kuin hän,
kertoi, että hra Kalm oli hienosti puettu herra, mustatukkainen, somat
pienet viikset, ja kiikari kupeella riippumassa. He olivat jo
Helsingissä kerran tavanneet toisensa ja tulleet esitellyiksi, nyt oli
hän tullut puhelemaan laivassa ja kauan aikaa he olivat keskustelleet
kaikenlaisista asioista kävellessään edestakaisin peräkannella. Oli hän
puhunut ulkomaanmatkoistaankin, kertonut Eiffeltornista, bulevardeista
ja ranskalaisten naisten erinomaisesta pukeutumistaidosta. Hymyily oli
hänellä hyvin kaunis ja miellyttävä, ja hän sanoi jäävänsä tänne koko
kesäksi. Kun pastori tuli häntä venheellään noutamaan keskeltä selkää,
oli hän hypännyt laivasta alas niin notkeasti kuin merimies.

--Hän on vanha voimistelija, sanoi nuori herra avonaisen ikkunan läpi
ruokasalista, jossa hän, vast'ikään ylös noustuaan, söi aamiaista
yksinään ja joi kahvia, jota oli häntä varten pari tuntia pidetty
uuninkolpperossa lämpimänä.

--Tunnetko sinä hänet, Kaarlo?

--Tunnen.

--Mikset ole sitä ennen sanonut?

--Tahdoin kuulla sinun häntä ensin ylistelevän ... nähtävästi olet sinä
jo häneen aivan ihastunut...

--Ihastunut! Pitääkö aina olla ihastunut, jos lausuu jostain herrasta
mielipiteensä? Tehän sitä paitsi itse pyysitte kertomaan, millainen hän
on. Ja tiedän minä sitä paitsi, että hän on ollut kaksi kertaa
kihloissakin.

--Ei kaksi kolmannetta!

--Ole vait siellä!

Nuori herra oli jo lopettanut aamiaisensa ja tuli paperossia poltellen
muiden joukkoon. Rovastikin, pienikasvuinen, hyväntahtoinen ja viisaan
näköinen vanhus, pistäytyi sinne hetkeksi ja hymähti nuorten puheille.
Ruustinna kävi hänkin katsomassa, eikö kirkkovieraita jo alkaisi näkyä
portin taa ajavaksi.

Ja yht'äkkiä kuuluikin tuttujen rattaiden ritinää kirkkoon vievältä
lehtikujalta. Pastorin ajopelit samassa seisahtuivat portin taa.

--Juokse, Liina, avaamaan!

--Juokse itse!

Nuori herra lähtikin menemään, mutta samassa näkyi Olavi hyppäävän
maahan ja avaavan portin.

Sill'aikaa kun pastori ajoi hevosen tallin eteen, tulivat Elli ja Olavi
sisään. Kun oli esitelty ja tervehditty, pyydettiin vieraat astumaan
huoneeseen. Naiset menivät saliin, herrat poikkesivat eteisestä
rovastin kamariin.

--Olipa hauska sinuakin tavata ... aiotko viipyä täällä koko kesän?
sanoi Kaarlo tarjotessaan tupakan.

--En tiedä varmaan, miksi nyt tässä näyttäytyy...

--Sinä aiot lueksia?

--Niinhän olisi aikomukseni...

Sytyttäessään paperossia ja viedessään tulitikkua uunin eteen katsahti
Olavi ohimennen saliin. Liina oli tarttunut Elliä vyötäisiin ja
pyöräytti häntä pari kertaa ympäri huudahtaen:

--Ei mutta, kuinka sievä sinä olet!

Jo aamulla kotoa lähdettäessä oli Olavinkin silmiin pistänyt, että
rouva oli ottanut ylleen uuden vaalean kesähameen, kiinnittänyt kukkia
hattuunsa ja sitonut siihen uuden hienon harson.

--Liina, Liina! Ihanhan sinä saat minut pyörtymään! kuuli hän Ellin
nauravan.

--... minulla on täällä väitöskirja tekeillä ja hyvä olisi, jos saisin
tänä kesänä osankaan valmiiksi.

--Sinä tulit keväällä ulkomailta?

--Kesäkuussa sieltä palasin...

--Hän on minun mieheni vanha koulutoveri, kuuli hän taas Ellin salissa
vastailevan neiti Liinan kysymyksiin. On hän kerran ennenkin käynyt
meillä, minun kotonani nimittäin... Niin, tehän kuuluitte tulleen
samalla laivalla... Miksei, hauskaahan se on, kun saa lisäseuraa ....
kernaasti hän minun puolestani saa tulla tänne...

--Tästä kulkee vanha kirkkotie läpi pihan, selitti Kaarlo, kun Olavi
kääntyi katsomaan ikkunasta ulos kartanolle.

Samassa tuli pastori sisään, otti kamman taskustaan ja alkoi sukia
tukkaansa.

--Tässä se vasta pappila on ... puustelli ja huoneet parhaita
Suomessa, puhui hän ja alkoi siivota piippua, joita oli kymmenkunta
suurempia ja pienempiä erityisellä hyllyllä. Saatuaan sen reilaan meni
hän kansliahuoneeseen tervehtimään kirkonpalvelijoita, jotka istuivat
seinämillä ja joivat kahvia.

Olavi ehdotti, että mentäisiin verannalle, ja he istuutuivat Kaarlon
kanssa sinne tupakoimaan. Siitä oli laaja näköala yli tasaisten
peltojen, joiden takana kulki maantie edempänä olevan mäntymäen
rinnettä laskeutuen. Pihamaa oli avara vihreä neliö, jonka toisella
sivulla oli tukevia aittarakennuksia ja iso-ovinen kärryliiteri,
toisella puolen huvimetsikkö haapoineen, koivuineen ja marjapensaineen.
Pihan läpi kulkeva oikotie vei verannan rappujen ja kansliahuoneen oven
editse suurelle ajoportille, josta jatkui kirkolle saakka tuuhea
koivikkokäytävä, minkä rippikoululapset monta vuosikymmentä sitten
olivat siihen istuttaneet.

Olavi ja Kaarlo olivat osakuntalaisia ja vanhoja tuttuja Helsingin
ajoilta, vaikka Olavi olikin muutamia ylioppilasvuosia vanhempi. Niissä
piireissä, jotka harrastivat kirjallisuutta ja kansallisia rientoja,
oli Olavilla ollut jonkunlaisen arvostelija-johtajan asema, ja vaikka
hän ei itse mitään luonut--yhtä vähän kuin muutkaan--määräsi hän
kuitenkin sen hengen ja mielipiteiden suunnan, mikä milloinkin oli
vallalla. Ensi ylioppilasvuosina oli Snellman ollut kaikkien ihanne,
sitten norjalaiset kirjailijat, Georg Brandes ja Strindberg, myöhemmin
venäläiset ja lopuksi ranskalaiset. Arvostelu olevista oloista ja
ihmisistä oli aina ankara, mutta kun ei ryhdytty juuri minkäänlaisiin
toimenpiteisiin tai mullistushommiin, vaikutti se takaisin
arvostelijoihinsa niin, että heistä tuli ainoastaan blaseerattuja,
teräväpäisiä epäilijöitä. Lueksien hiljalleen ja valmistuen johonkin,
oikein tietämättä mihin, pysyttelivät varakkaammat Esplanaadin
kantajoukkona; varattomammat taas velkojen ja vekselien ristiaallokossa
taistellen joko joutuivat haaksirikkoon tai vähitellen ajautuivat pois
näkyvistä jollekin pienelle virkakarille.

--No, ja kuinka sinä viihdyt täällä? Mitenkä oikein tulit tänne
tulleeksi?

--En tiedä oikein itsekään, kuinka se pisti päähäni. Tulin ensin
kaupunkiin ja siellä muistin vanhan koulutoverini Mikko Aarnion.
Kirjoitin ja kysyin, enkö saisi tulla hänen pappilaansa. Ajattelin,
että täällä olisi mukava oleksia, ja siltä kyllä näyttääkin ... luulen
tulevani täällä hyvästi viihtymään. Tuo rouva näyttää muuten
miellyttävältä ihmiseltä.

--Ei hän ole hulluimpia.

--Hänessä on jotain erityisen hienoa ja salaperäistä, jotain hillittyä
surumielisyyttä ... luuletko, että ne ovat onnelliset, hän ja hänen
miehensä?

--Semmoinen mies kuin pastori on aina onnellinen, mutta mitä rouvaan
tulee, niin en tiedä, mitä erityistä syytä hänellä olisi olla asemaansa
ihastunut...

--Siltä minustakin näytti jo heti ensi iltana, etteivät »nuo kaksi»
juuri ole luodut toisiaan varten. En ole koskaan huomannut, että hän
katsoisi miestään silmiin tai häntä ensiksi puhuttelisi.

--Seurassa voi hän välistä olla hyvinkin vilkas ja vapaa, mutta kun
mies tulee sisään, niin vaikenee ja jäykistyy hän kohta niin, että sen
vieraatkin ovat huomanneet. Puhutaan muuten, en tiedä, lieneekö sitten
totta, että hän otti hänet vain jonkun ottaakseen.

--Niinpä niin, sanoi Olavi pitkäveteisesti, vähän ajatuksissaan. Vai
niin, vai todellakin! lisäsi hän sitten vilkkaammin ikäänkuin selviten
johtopäätöksissään.

Heidän istuessaan olivat papit ja kirkonpalvelijat tehneet lähtöä
kirkkoon ja menivät sinne jalkaisin pitkässä jonossa kulkien keskellä
koivukäytävää.

--Menemmekö mekin ehdotti Olavi. Olisi hauska katsella kirkkoväkeä.

Samassa tulivat naisetkin verannalle, ja lähdettiin yhdessä.

       *       *       *       *       *

Koivukäytävä vei kirkkomäelle saakka. Hevosia oli sidottu aitovarsille
ja kirkon seinämille. Kirkon ovien edustalla seisoskeli joitakuita
kirkkomiehiä, jotka eivät olleet viitsineet mennä sisään ja jotka nyt
paikoiltaan hievahtamatta katselivat pappilasta päin tulevaa
herrasväkeä. Avonaisen kirkon ikkunan läpi näkyi alttari, josta kuului
pastorin ääni, parhaillaan rippisaarnaa pitämässä. Suntion korkea otsa
paistoi sakastin ikkunasta. Tapulin luukut olivat suljetut muut paitsi
keskimmäinen, jonka aukossa suurin kello riippui kuin torkkuva, leväten
äskeisistä vaivoistaan.

Kun oltiin menossa tapulin holvin alaitse kirkkomaalle, keksi neiti
Liina, että mentäisiin ylös katsomaan näköalaa ja kelloja. Elli vähän
esteli, mutta kun Olavi kehoitti tulemaan, niin tuli hän heti.

Rappuset olivat pimeät ja kahden puolen niitä ammotti syviä, mustia
kuiluja. Mutta ylhäällä löi vastaan heleä valo, niin että silmiä
huikaisi. Ylös tultua hypittiin penkeille, huudahdeltiin näköalalle
sekä yhdeltä että toiselta puolen ja alettiin puuhailla kellojen
kimpussa. Tavailtiin hämäriä valukirjaimia ja koeteltiin saada selkoa
vuosiluvuista. Sitten tahdottiin saada suuren kellon kieltä hiljalleen
laitaan kalahtamaan. Naiset istuivat jokainen vuorostaan hihnan
mutkaan, jota joku herroista toisesta päästä kannatti. Mutta eivät he
sittenkään saaneet kellon paksua alahuulta nousemaan tarpeeksi ylös.

Elli oli eronnut muiden seurasta. Hän seisoi ja nojasi luukkuun
katsellen alas tyyneen maisemaan.

Olihan tämä nyt taas melkein samanlaista kuin _silloin_, kauan sitten.
Hän muisti taas nuo sanat: »On sentään hauskaa rientää ulos avaraan
maailmaan!» Mutta nyt oli hän kuitenkin tullut takaisin, hänen äänensä
kuului aivan likeltä tuossa takana. »Mitäs, jos hän olisi tullut tänne
minun tähteni, minua ajatellen!» Ehkei hän itsekään tiennyt oikeata
syytä tuloonsa. »Ehkä ovat minun ainaiset ajatukseni ja toivotukseni
häneen vaikuttaneet hänen sitä tietämättä». Olihan hän siitä jotain
jossakin lukenut, että sielut sillä tavalla vaikuttavat toisiinsa
pitkien välimatkain päästä... Ja hän nukahdutti itsensä hetkeksi tähän
uneen. Se oli kuin salainen huumaus, josta hän ei tahtonut selvitä. Hän
tahtoi vain uskoa, että hän on onnellinen ja että kaikki entinen on
pois elettyä. Hän halusi nousta nyt niin ylös, vapautua kaikesta niin,
ettei hän enää koskaan voisi tulla siihen takaisin. Joskus ennenkin oli
hän joutunut tämän tunteen valtaan: silloin kun oli lukenut jotain
jaloa ja suurta, joka antoi hänelle uusia ajatuksia, vapautti ja ylensi
hänet, tyydytti ja antoi ihastuneelle mielelle miettimistä.

Hänet herätettiin miellyttävästi tästä miellyttävästä unesta. Olavi
kutsui häntä koettamaan, eikö hän istumalla hihnan silmukkaan
onnistuisi paremmin kuin muut. Hän vastusteli ensin, mutta kun Olavi
vaati, niin täytyi hänen nauraen suostua. Mutta ei hänkään jaksanut
painaa perille saakka. Silloin lisäsi Olavi kädellään painoa vielä
vähän ja kaikkien säikähdykseksi ja nauruksi nykäisi kieli kelloa ja
sai aikaan heikon kalahduksen.

--Elkää, elkää! sanoi kellonsoittaja, joka koko ajan oli seisonut
vieressä ja hymyillen katsellut pappilan herrasväen leikkiä. Kun
sakastista samassa annettiin merkki yhteensoittoon, alkoi hän
keskimmäisen, suurimman kellon hihnassa kiikkua. Tapuli huojui,
puitokset natisivat, ja kun tuo miehen reiden paksuinen rautakieli ensi
kerran ulvahdutti malmia, pakenivat naiset korviaan pidellen alas
maahan.

Pappilasta lähtiessä oli Liina jo ottanut Olavin haltuunsa. Tornissa
hän koko ajan koetti pitää huomiota itsessään ja nyt hän taas alas
tultua riensi hänen kupeelleen.

--Herra Kalm, tulkaa tänne lukemaan näitä hullunkurisia
hautakirjoituksia!--Ja he lähtivät kulkemaan hautarististä toiseen ja
niitä tavailemaan.

--Minä menen kirkkoon, sanoi Elli, vähän aikaa heitä seurattuaan.

--Ehkä mekin menemme, sanoi Olavi.

--Ja me myös, lisäsi neiti Liina vähän kuivasti.

Naiset menivät silloin kaikki naisten ovesta sisään, herrat kiersivät
kirkon ympäri sakastiin.

Ei ollut Elli pitkään aikaan käynyt kirkossa. Tavallisesti hän jäi
kotiin, otti jonkun kirjan mukaansa, työnsi pienen venheensä vesille ja
meloskeli jonkun läheisen saaren rannalle lukemaan, haaveksimaan ja
lintuja kuuntelemaan. Siellä tunsi hän olevansa Jumalaa yhtä likellä
kuin kirkossakin ... niinkuin tuo suuri salaperäinen olento vasta
täällä olisi oikein ollut olemassa ja niinkuin se täällä olisi ollut
aivan häntä varten. Näin hän ainakin rakasti kuvitella mielessään...

Nyt hän kuitenkin tunsi mielellään menevänsä kirkkoonkin. Kun oli
jotain erityistä ajattelemista, oli niin turvallista istua penkin
pohjassa tuntemattomien ihmisten keskessä ja antaa urkujen soiton tai
yksitoikkoisen saarnan nuotin aikana ajatusten mennä omia menojaan.

Vanha rovasti saarnasi. Ennen aikaan oli Elli paljonkin pitänyt hänen
saarnoistaan. Sillä melkein kohta sen jälkeen, kun he häänsä
vietettyään olivat tulleet tänne, oli heistä, rovastista ja hänestä,
tullut hyvät ystävät. Pian oli tuo hienotunteinen, ystävällinen
ihmistuntija huomannut, että Elli ei ollut onnellinen. Talvisina
sunnuntai-iltoina jäi Elli usein pappilaan, kun hänen miehensä matkusti
pitäjälle sairaan luo tai kinkerille. Ja kun riutuva, kylmä rusko
heikosti punasi keinutuolissa soutelevan vanhuksen leppeitä kasvoja ja
kirjahyllyä hänen päänsä päällä, ja kun Elli pöydän ääressä istuen
sormiensa välissä kierteli paperiliuskoja tai hajamielisesti leikitteli
kynän varrella tai lakkatangolla, puhui nuori rouva vanhalle rovastille
kuin vertaiselleen peitetyin, puolinaisin sanoin kaikki surunsa ja
kaipuunsa. Rovasti lohdutteli häntä kautta rantain ja hänen alakuloinen
maailmankatsomuksensa sopi muutenkin niin hyvästi Ellin omaan.
Rovastikin tuli esimerkkiä mielipiteilleen ottaessaan kertoneeksi
omasta itsestään--ettei hänkään ollut onnellinen ... että kukapa sitä
lieneekään tässä maailmassa ... kullakin on ristinsä, pettymyksensä ja
vaivansa. Se on vaikea sellainen, se on kaikista vaikein, sydän nousee
usein sotaan ... tahtoo vaatia osansa eikä tyydy siihen, mikä sille on
annettu ... mutta hän, jolla on lahjat takanaan, hän kai myöskin
tietää, kenelle hän niitä jakaa ja kuinka paljon kullekin.

Se lohdutti Elliä, se tyynnytti ja vaivutti häntä joka kerta, kun hän
noin kuuli puhuttavan. »Onhan niitä siis ollut muitakin enkä ainoastaan
minä...»

Rovastikin näki mielellään läheisyydessään tuon suurisilmäisen, totisen
ja älykkään nuoren naisen, jonka kanssa hän sai puhua asioista, jotka
häntä huvittivat, joka tuossa ikkunaa vasten istuessaan vaikutti niin
sopusointuisesti ja jonka ujo, valkea kaulus niin vienosti pisti esiin
mustan leningin alta. Saarnoissaankin hän jatkoi näitä puhelujaan,
kääntyi kuin hänen puoleensa, haki hänet joukosta ja puhui ikäänkuin
hänelle erityisesti. Seuroissa ja pitopaikoissa istuutui hän ennen
pitkää pastorin rouvan viereen, voi laskea leikkiäkin hänen kanssaan ja
ulotti leikillisen kohteliaisuutensa niinkin pitkälle, että auttoi
turkkia hänen ylleen, ja jos oli pappilasta lähtö, peitteli häntä
rekeenkin.

Tämä herttainen väli loppui kuitenkin rumasti ja typerästi. Oli kuultu
--kuka oli kuullut, sitä ei voitu sanoa, mutta Ellinkin korviin se
tuli--että ruustinna kerran Ellin pihasta lähdettyä olisi sanonut
miehelleen: »Mitä sinä, vanha ukko, hääräät sen Aarnion rouvan kanssa
niinkuin nuori poika ... voisi luulla, että olet rakastunut».--»Oletko
sinä hullu!»--Lieneekö ollut totta, mutta yht'äkkiä muuttui rovasti
suljetummaksi, jäykemmäksi ja virallisemmaksi. Ja Elli huomasi, että
hän melkein vältteli tulla siihen huoneeseen, missä Elli sattui
olemaan, silloin kun ruustinna oli läsnä. Siitä se sitten väli kylmeni
ja ystävyys jäähtyi.

Vähän aikaa koetti hän nyt kyllä taas kuunnella rovastin saarnaa, mutta
sen sisältökin oli jo vanhaa tuttua ja hiukan heikkoa. Mielikuvitus
pääsi sen sijaan kulkemaan ja lähti kulkemaan omia teitään. Ja kun se
Elliltä kerran pääsi liikkeelle lähtemään, ei sen määrää rajoittanut
mikään. Kaikki, mitä olisi toivonut, näytti mahdolliselta. Kaikki
toiveet tuntuivat niin helposti toteutuvilta, ja kuta mahdottomampiin
ne menivät, sitä suurempi nautinto oli niitä seurata.

Hän istui niin, että näki kuorin ja avonaisen sakastin oven. Olavi ja
hra Kaarlo näyttäytyivät kynnyksellä, tarkastelivat sieltä hetken aikaa
kirkkoa ja sitten taas katosivat. Hän odotti heitä uudelleen esille
tulevaksi, mutta ei heitä enää näkynyt.

Ja vähitellen liukui häneltä unohduksiin, missä hän oli ja ketä oli
hänen ympärillään. Katse ohjattuna yli huivitettujen ja hatuttomien
päiden, tuijottaen ohi lukkarin penkin vastapäätä olevaan ikkunaan,
jonka takaa näkyi vähän koivun latvaa ja palanen sinistä taivasta,
liiteli hän ajatuksissaan entisiin tyttöaikoihin, jolloin hän vielä oli
vapaa ja irtonainen. Väki on kirkossa, ja toisia nukkuu päiväpaisteessa
pihamaalla. Ne eivät kuule hänen poistumistaan, Mustikaan ei mitään
aavista rappujen edessä loikoessaan, kun hän kotoansa salaa hiipii
järven rannalle niemeen nuottakodan kupeelle. Ja kun hän huivi
silmillään lepää veden rajassa kalliollaan, kuulee hän airon loisketta
ulapalta. Hän ei nouse, hän ajattelee, että se on kalamies. Soutu
lähenee, lakkaa hetkeksi ja taas alkaa. Se tulee tänne päin, siellä on
ihan varmaan joku, joka kuuntelee ja katselee. Ruohikko kahahtaa,
venheen kokka kolahtaa maahan. Sehän on hän! Se kutsuu hänet
venheeseen... »Tule, niinkuin olet...» hän nostaa hänet maasta ja
suutelee otsalle...--»Mistä sinä tiesit, että minä sinua rakastan?»--
»Näinhän sinun katseistasi, silloin kun lähdit.»--»Ja tulit minua
noutamaan?»--»Tulin, sillä minä olen ajatellut sinua aina ja joka yö
nähnyt sinut unessani.»--»Minnekä me menemme?»--»Mennään täältä
pois ... nyt on myötätuuli ja helppo viiletellä ulapoita pitkin.»--»On
siis totta, että rakastat minua?»--»Totta se on!»--»Ja että aina
rakastat?»

»Aina! Tule jo, ei kukaan tiedä sinua kaivata ... sinä menit suuren
selän rannalle uimaan ... luulevat sinun hukkuneen ... 'kiistasit
kivelle uida'... Nosta liinasi purjeeksi!»... Ja se pullistuu, vene
kiitää laineen harjalta toiselle, hän hymyilee, ja lakin sametti
hulmuaa tuulessa ... ja venheen palko kevenee, kohoaa, purje suurenee
ja täyttyy ... laineet kuohuvat venheen alla, vaahto ei ulotu sen
pohjaankaan enää. Se on kuin ilmapallo! Kotiranta on tuolla kaukana, ei
näy enää kuin vähän vain valkoista uimahuonetta, punaista päärakennusta
... viheriäisiä peltoja.--»Me mennään maiden ja merien taa ... huomenna
ollaan siellä .. siellä on minulla maja vuoren rinteellä...»

Papin »amen» herätti hänet, hän oli taas kirkossa ja painautui muiden
mukana rukoukseen...

Hetken päästä huomasi hän olevansa porstuassa, laskeutumassa rappuja
alas, tuomarin neiti käsipuolessaan. Herrat odottivat heitä siinä, ja
kun Olavi keksi hänet, teki hän pienen tervehdyksen päällään ja
kepillään.

--Minä näin teidät siellä niin totisena istumassa, sanoi hän sitten
hymähtäen.

--Näin minäkin teidät, sanoi Elli.

Pappilaan palatessa jäivät he muista vähän jälemmä. Neiti Liina kulki
vähän aikaa heidän kupeellaan, mutta kun Olavi koko ajan puhui Ellille,
liittyi hän muiden kanssa menemään edeltä, jättäen Olavin ja Ellin
hiljalleen kävelemään suurten koivujen siimeksessä.




VI.


Heti kohta päivällisen syötyä piti pastorin lähteä sairaan luo kauas
laitapitäjälle, josta hän ei voinut joutua kotiin, ennenkuin yöllä tai
maanantaiaamuna varhain. Hänen hyvästiä heittäessään oli Olavi
huomaavinaan, että pastori olisi tahtonut suudella rouvaansa, mutta
tämä esti sen jäykistämällä kätensä ja katsomalla hänestä pois. Pastori
ei sitä näyttänyt sen enemmän sydämelleen panevan, sillä kun hän tuli
Olavin kättä puristamaan, sanoi hän leikillisesti:

--Pidä sinä nyt, veli, huolta tuosta minun muijastani ja aja hänet
koreasti kotiinsa.

--Kuinka pastori uskaltaa antaa rouvansa sellaisen Helsingin herran
haltuun? pistihe neiti Liina sanomaan.

--Jo se toki uskaltaa, kun tietää, että omaa ukkoaanpa se kuitenkin
aina ikävöipi. Vai mitenkä, Elli?

--Ei mitenkään, menehän nyt vain, vastasi Elli koettaen nauraa muiden
mukana.

Ja koko herrasväen kurillaan nenäliinoja heiluttaessa ajoi pastori
tyytyväisenä ulos pihasta. Hän oli ollut sukkela mielestään, laskenut
taas leikkiä vähän ja istui nyt tyytyväisesti myhähdellen rattaillaan.
Erityisesti oli hän tällä kertaa hyvillään siitä, että hänen rouvallaan
oli seuraa ja että sen ei tarvinnut yksin ajaa kotiin. Sillä hämärästi
oli hän viime aikoina alkanut tuntea, että Tyynelässä ehkä oli liian
yksitoikkoista--silloin kun hän itse oli poissa--ja että Elli muutenkin
oli käynyt niin harvapuheiseksi ja alakuloiseksi. Viime syksynä se oli
ruvennut huolestuttamaan häntä niin, että hän oli mennyt kysymään
ruustinnalta neuvoa. Ruustinna oli neuvonut ottamaan jonkun
seuraneidin, mutta kun hän siitä puhui Ellille, vastasi tämä
kärsimättömästi, ettei tarvitse.--Oli hänellä toinenkin huoli, joka
hänen mieltään joskus painoi. Tapahtui usein pitäjällä liikkuessa, että
eukot tekivät hänelle kysymyksen, johon hän ei voinut vastata muuten
kuin kieltävästi. Syytä hän siihen usein mietiskeli, mutta turhaan. Ne
olivat kai asioita, joiden ratkaiseminen ei kuulu inhimillisen järjen
piiriin. Sanotaan, että se on suvussa, ajatteli hän. Meitä oli tosin
viisi veljeä ja kuusi sisarta, mutta Elli oli ainoa lapsi. Hän oli
syntynyt vanhempainsa jo ollessa iäkkäitä. Kyllä kai Jumala siis
tietänee aikansa lahjojensa jakamiseen. Ja se se häntä lohdutti joka
kerta, kun nämä mietteet tapasivat tulemaan.

       *       *       *       *       *

Elli ja Olavi viipyivät koko illan pappilassa ja pääsivät vasta
illallisen jälkeen lähtemään. Koko päivän seisonut hevonen puhalsi
alkutaipaleesta virkeään juoksuun, ja täyttä ravia ajettiin kirkon ja
kirkonkylän ohitse tasaista tietä myöten, jonka kahden puolen olevat
viljapellot tuoksuivat iltakastetta ja heilimöivää ruista. Metsän
rantaan ehdittyään hiljensi hevonen kulkuaan ja taukosi vähitellen
käymään mäkitörmässä, josta leyhähti vastaan miellyttävä päivän esille
paahtama lämmin.

Elli istui etuistuimella, Olavi tasapainon vuoksi takana ajamassa.
Ajettaessa oli Elli miettinyt, mitä hänen olisi virkkaminen, ja kysäisi
nyt, oliko ollut hauska pappilassa. Tuttavallisesti nojasi Olavi
selkänojan yli eteenpäin, ja Elli vuorostaan taivutti itseään vähän
taapäin.

--Vaihteen vuoksi oli taas aika hupaista katsella tuollaista tukevaa
taloa ja sen säännöllistä komentoa, sanoi Olavi. On niin omituista
nähdä, kuinka ne tällaiset sunnuntait vanhoissa maalaispappiloissa
muodostuvat niin peräti samanlaisiksi pienimpiin piirteisiinsä saakka.
Ensiksi se vieraiden kahvittelu ennen kirkkoon menoa, sitten kirkossa
olo tai kirkkomaalla kävely, vähän juhlallinen päivällinen hyvine
ruokineen, tulee posti, jota jokainen lukee omassa nurkassaan, laskeva
aurinko, joka paistaa vinosti ja vähän surullisesti pihakoivujen läpi,
rovasti nukkuu ruokaleponsa, joll'aikaa nuoriso vetäytyy puutarhaan
leikkimään, rovasti herää, ja tehdään kävelyretki johonkin
näköalapaikkaan--aivan niinkuin nytkin.

Ellin muistot sunnuntai-illoista vanhoissa pappiloissa eivät juuri
olleet noin iloisia, niissä oli hänelle ollut yksinäisyyttä,
alakuloisuutta ja ikävyyttä sekä kotona ennen että varsinkin
jälkeenpäin Tyynelän painostavassa hiljaisuudessa, mutta tämä valoisa
ja eloisa päivä oli pyyhkäissyt pois kaikki entisyyden muistot ja
hyväntahtoisen hyväksyvästi hymyillen kysyi hän taas:

--Mitäs te pidätte niistä ihmisistä?

--Kaarlon kanssa olemme vanhoja tuttuja, ja kyllä minua ukkokin
miellytti.

--Hän rakastaa nuorisoa ja oleskelee kernaasti heidän seurassaan.
Huomasitteko, kuinka hartaasti hän kuunteli teitä ... te kerroittekin
niin elävästi ja kuvaavasti.--Entä Liina, mitä te hänestä pidätte?

--Onhan hän ... mutta te ette ole hänen ihailijoitaan?

--Kuinka niin? Mistä te sen tiedätte?

--En niin mistään erityisesti ... niin vain minusta tuntuu.

--Kylläpä teillä on tarkka silmä ... alkaa oikein peloittaa ... täytyy
ruveta olemaan varuillaan.

--Se on huono tapa salata jotain, sillä silloin juuri minä otankin
selon.

--Ette te saa minusta selkoa, jos oikein tahdon.

--Miksi te sitten tahtoisitte?

--Enhän minä tahdo, minä vain sanon, ettette saisi, jos tahtoisin.

--Elkää tahtokokaan, sanoi Olavi leikillisen hyväilevästi, ja kysyi
hetken kuluttua:

--Tuo herra Tavela, joka koko päivän seurasi mukanamme, hän on
kansakoulunopettaja?

--Niin hän on.

--Hän näytti erittäin hartaalta ja harrastavalta mieheltä.

--Minä pidän hänestä paljon ... hän on erittäin valistunut ja
vaatimaton.

--Eikö hän ole rakastunut neiti Liinaan?

--Senkin te huomasitte?

--Se oli jotenkin helppo huomata ... tuleeko siitä muuten mitään?

--Tuskinpa tulee.

--No ja miksei? Kertokaas siitä vähän!

--Vaan eikö ole väärin kertoa toisten salaisuuksia?

--Ei se ole ollenkaan väärin, jos _minulle_ kerrotte.

--Teille? Miksei olisi väärin teille kertoa!

--Siksi, että asia huvittaa minua vain ihmistuntemisen kannalta.

--Onpa sekin puolustus! nauroi Elli. Mutta mitä sanoisitte siihen, jos
joku kertoisi teidän asioistanne--ihmistuntemisen kannalta?

--Niin saisi mielellään kertoa ... kerron minä niistä itsekin.

--Ei se muuten ole mikään niin suuri salaisuus ... Liina ei huoli
hänestä.

--Ja miksei huoli? Kai liian halpa hänelle!

--Niin kai lienee.

Hevonen oli päässyt mäen päälle ja lähtenyt juoksemaan ensin vähän
tasaista maata, sitten alamäkeä, joka vei pienen virran poikki
menevälle sillalle. Sen yli tultua pysähtyi se taas astumaan, jolloin
Olavi jatkoi:

--Neiti Liina kai toivoo ja odottaa jotain parempaa?

--Kerran hän sanoi minulle, että jos hän ottaa jonkun, niin pitää sen
vähintään olla tohtori...

--Maisteritkaan eivät riittäisi?

--Ehkä sentään maisteri riittäisi,--jos sattuisi oikein hyvä.

He nauroivat sille.

--Liina on kuitenkin siinä onnellisessa asemassa, sanoi sitten Elli ja
koetti tehdä äänensä hyvin välinpitämättömäksi, että hän voi odottaa ja
valita ... hänellä on pian oma toimeentulonsa, ja hän saa ottaa lukuun
muitakin syitä kuin niitä, jotka usein ... minä tarkoitan, ettei hänen
tarvitse, niinkuin niin monen muun...

Hän keskeytti ... se tuli vähän liian aiheettomasti ... sammalsi eikä
löytänyt sanoja. Mutta Olavi tarttui kiinni hänen ajatusjuoksuunsa ja
jatkoi.

--Niin, se on kyllä totta sekin ... rakkaus saa useinkin olla
kuokkavieraana häissä, kun kutsuttujen penkillä istuu kaikenlaisia
muita näkökohtia ... niinkuin esimerkiksi vanhempain tahto,
välttämättömyys tulla turvatuksi ja muut semmoiset...

--Mutta eikö se ole väärin ... eikö se ole surkeata? innostui yht'äkkiä
Elli.

--Kuinka väärin se on, se näkyy siitäkin, että sellainen aina kostaa
itsensä.

--Miten niin?

--Siten, että tuollaisille perustuksille rakennetut avioliitot aina
lopulta kuitenkin sortuvat tavalla tai toisella. Onnellisin ratkaisu on
minusta se, mikä kuitenkin hyvin harvoin tapahtuu, että ne, jotka eivät
sovi yhteen, ne eroavat.

--Kuinka? Eroavatko?

--Miksei. Kyllä sellaista ainakin joskus tapahtuu.

--Niin, mutta kuinka se voisi olla mahdollista?

--Te kai kovasti hämmästytte kuullessanne tällaisia mielipiteitä?

--Ei, no, mitäs minä, mutta tehän vain laskette leikkiä.

--En minä laske leikkiä ... se on aivan tosi vakaumukseni ... elleivät
luonteet sovi yhteen ja ellei rakkautta ole olemassa, niin en voi
käsittää, kuinka yhdyselämä ilman suuria kärsimyksiä on mahdollinen...

--Täytyy silloin kärsiä.

--Kernaasti minun puolestani, jos asianomaiset niin haluavat.

Hetken vaiti oltuaan ja sitten ohjaksia nykäistyään virkkoi Olavi:

--Näin teidän albumissanne eilen rouva Sigrid Hammarin valokuvan.

--Hän on minun vanha koulutoverini ... tunnetteko hänet?

--Kyllä hiukan.

--Missä hän nyt on?

--Hän lienee viime kevännä matkustanut ulkomaille. Ette ole kuullut
hänestä mitään?

--En ole ollut missään yhteydessä hänen kanssaan, sen jälkeen kun
erosin koulusta. Ainoastaan kihlauskorttinsa hän lähetti minulle noin
neljä vuotta sitten, ja minä vastasin siihen kukkaskortilla. Mihin hän
on matkustanut?

--Luultavasti Kööpenhaminaan. Hän muistui nyt mieleeni siksi, että hän
on eronnut miehestään.

--Herra Jumala, onko hän eronnut miehestään! Milloinka se on
tapahtunut?

Hän käännähti kiivaasti niinkuin takaa satutettuna ja kävi kädellään
kiinni istuimen selustimeen.

--Viime talvena siitä alkoi kuulua huhuja, ja nyt keväällä hän jätti
miehensä.

--Ja minkä tähden, mistä syystä?

--En ole kuullut muuta syytä sanottavan, kuin että hän ei voinut sietää
miestään ... mutta onhan sitä tarpeeksi siinäkin.

--Ei mutta Sigrid Hammar! Eronnut miehestään?

--Olisikos teistä ollut parempi, jos he ikänsä olisivat viettäneet
epäsopuista elämää ... kiusaantuneet itse ja toinen toistaan
kiusanneet?

--En minä ymmärrä ... en tiedä, mutta se tuntuu niin kovin
kummalliselta.

Hän oli aivan hämmennyksissään ja ensimmäisen mielenliikutuksen jälkeen
tunki väkisinkin kyynel silmään.

Hän vaikeni, kääntyi syrjin Olaviin ja katseli jäykästi metsään päin.

--Ne nyt ovat muuten asioita, joissa ei syrjäinen voi lausua mitään
varmaa hyväksymistä eikä hylkäystä, jatkoi Olavi rauhallisesti, vähän
viihdyttävällä äänellä, ja nykäisi hevosen juoksuun, jolloin Elli
horjahti hiukan taapäin ja otti nenäliinansa esille. Jokainen saakoon
järjestää asiansa omain taipumustensa mukaisesti... Tottumus voi ehkä
useinkin tasoittaa suuretkin epäkohdat ... tässä, niinkuin niin monessa
muussakin. Vaikka onhan taas niinkin, että sekin ehkä enemmän
tuiskuttaa umpeen kuin todella tasoittaa...

Ja kun Elli käänsi kysyvät, hätääntyneet silmänsä häneen...

--Tarkoitan sitä, että kun lumi sulaa, niin tulevat epätasaisuudet taas
esille.

--Mikä sen lumen sitten sulattaisi?

--Mikä milloinkin sen saattaa tehdä. En tiedä, onko se totta, mutta
niin minä kuulin kerrottavan, että rouva Hammarin tekoon lienee
vaikuttanut sekin, että hänessä oli syntynyt tunteita toista kohtaan.

--Kuka se oli?

--Se oli muuan nuori lääkäri, joka pelasti hänen lapsensa hengen.

--Entä lapsi? Mihin se on joutunut?

--Sen sai hän viedä mukanaan.

Tuo yht'äkkinen tieto oli vaikuttanut Elliin niin, että hän teki
kysymyksensä hermostuneesti, melkein kiivaasti, niinkuin olisi tahtonut
ajaa luotaan jotain, joka tunki hänen päälleen:

--Entä se mies?

--Hän matkusti mukana.

--Hän siis rakasti häntä?

--Kyllä kai.

Se oli kuin helpotus, vapautus. Sillä nyt tuntui hänestä siltä, kuin ei
hänen olisi tarvinnut hyväksyä sitä, niinkuin olisi voinut moittia ja
vähän tuomitakin. Jos se nuori mies kerran rakasti häntä? Jos hän tiesi
sen? Ja hänhän tiesi sen! Eikö siinä jo olisi ollut korvausta kaikista
kärsimyksistä, eikö silloin olisi voinut kestää mitä tahansa! Kun oli
se varmuus, tarvitsisiko enää muuta mitään!

Mutta ei hän uskaltanut aloittaa puhelua uudelleen eikä väittää
vastaan. Hän tuolla takana puhui niin levollisesti ja varmasti. Se oli
hänestä aivan luonnollinen asia.

Ja yht'äkkiä pyysi hän kohteliaasti Elliä pitämään suitsia sill'aikaa
kun hän sytyttää tupakan. Olisi tehnyt mieli kääntyä häntä katsomaan ja
hävetti vähän, että oli itkenyt. Paperossilaatikon lukko napsahti, hän
rapisteli tulitikkulaatikkoa, raapaisi tulta ja nakkasi sitten
tulitikun edellepäin tielle hevosen viereen.

--No, mitäs te nyt niin kävitte miettimään, tapahtuuhan sellaista
useinkin ... teidän täytyy antaa anteeksi minulle, jos olen mielenne
pahoittanut, sanoi hän sitten lohdutellen ja otti ohjakset.

--Onhan sellaisesta kuullut puhuttavan, mutta se tuntuu kuitenkin niin
kovin oudolta, kun se koskee tuttavia.

He olivat tulleet sille mäelle, jossa he eilen illalla olivat istuneet.

--Tässähän me eilen istuimme, sanoi Olavi ja pysähdytti hevosensa.

Aurinko oli laskenut ja maisema vetäytynyt autereisen harson taa.
Etelän puolella sulivat järvet ja maat sinisenharmaiksi, pohjoisessa
valaisi iltarusko vielä etäisempiä vesiä. Havumetsä oikealla puolen
tietä huokui pihkaista lämmintä ja koivikko vasemmalla toi siihen vähän
viileätä tuoreutta. Yöllinen, yksikseen harhaileva tuulen henkäys kulki
maantien yli ja nukkui ensimmäisen lehtipuun lehdistöön ahon reunassa.
Laulurastas värähytteli ilmaa alempana tummassa viidakossa. Olavi oli
kääntynyt jälelleen päin katsomaan, ja Elli seurasi mukana. Kun Olavi
taas kääntyi takaisin, sattuivat he ohimennen katsomaan toisiaan
silmiin. Ja yht'äkkiä tulvahti lämmin, äärettömän onnellinen ja hellä
tunne läpi Ellin koko olennon. Sanaakaan sanomatta nykäisi Olavi vähän
päästä suitsia, ja he painuivat kärryjen pehmoisesti notkahdellessa
Tyynelää kohden.

Kun he saapuivat sinne, ei siellä kuulunut hiiskahdustakaan.
Tarhaveräjä oli auki ja karja jo lähtenyt yöllisille laitumilleen. Talo
oli autio ja ovet suljettuina. Elli meni kolkuttamaan renkiaitan
ovelle, mutta ei saanut vastausta.

--Ne ovat varmaankin menneet kylälle tanssiin, rengit niinkuin
piiatkin, sanoi hän vähän hämillään naurahtaen. Kuinkas nyt sitten--?

--Ei se mitään tee, minä kyllä saan hevosen riisutuksi, kun te vain
pääsette sisään.

--Ajatelkaa, jos he olisivat vieneet avaimetkin mukanaan...

--Sitten kai täytyisi meidänkin lähteä tansseihin.

--Eipä tarvitsekaan ... täällä onkin verannan avain seinän raossa.

Olavi oli alkanut päästellä valjaita.

--Antakaa minäkin autan.

--Ei, ei, elkää vaivatko itseänne, saan minä tämän itsekin.

Mutta Elli tahtoi välttämättä olla apuna.

--Minä olen vanha hevosmies, sanoi hän.

Ja yhdessä päästelivät he kumpainenkin puoleltaan auki tapit, remmit,
soljet ja vyöt ja kannattivat kumpainenkin aisastaan kärryjä.

Kun hevonen oli kaikista valjaista vapaa, tuli Elli portille saakka
mukana neuvomaan haan veräjää.

--Se on ensimmäinen tienhaara tarhalta vasemmalle...

--Hyvä, kyllä minä jo löydän.

Hän talutti sen sinne lepikon sisään, löysi aidan nurkkauksen ja
veräjän, ja suitset suusta otettuaan antoi hän hevosen hypätä hakaan.
Kuulostaen ja sitten kimakasti hirnahtaen lähti se hakemaan
tovereitaan, joiden vaskikellot kilkattivat alempana notkossa.

Pihaan palatessa muistui hänelle mieleen vanha mielihalunsa, joka
hänellä koulupoikana ollessaan oli ollut. Hän olisi tahtonut ruveta
maanviljelijäksi, ostaa talon ja mennä pian naimisiin. Naapurissa oli
reipas, punakka, pitkäpalmikkoinen neiti, hänen ikäisensä, jonka hän
oli valinnut emännäkseen. Ja nyt tuli nähdessä tätä yön hiljaisuudessa
lepäävää taloa, sen aittoja, kaivon vinttiä ja navettaa, tallia,
peltoja ja pientä rakennusta sama halu takaisin. Puuhata tässä, jättää
kaikki muut ja jäädä tänne iäksi päiväksi...

Elli oli työntänyt kärryt liiterin eteen ja koetti kaikin voimin saada
niitä kynnyksen yli, mutta ne palasivat aina takaisin. Ravakasti
tarttui Olavi takaapäin aisan kärkiin ja ajoi yhdellä sysäyksellä sekä
kärryt että Ellin edellään liiteriin.

--Kaksi on voimakkaampi kuin yksi, sanoi hän.

Elli oli aivan hengästynyt. Hattu oli pudonnut nurmelle, ja tukka oli
joutunut epäjärjestykseen. Rinta kohoili ja posket punottivat. Hän otti
hattunsa maasta ja tuulahdutteli sillä itseään niin kauan, kuin Olavi
selvitteli valjaita nauloihin ja lukkosi liiterin ovea.

Hitaasti menivät he sisään. Olavi pyysi saadakseen lasin vettä. Elli
nouti keittiöstä kauhallisen ja kaatoi siitä toisenkin lasillisen, kun
ensimmäinen oli tyhjä.

--Saako luvan olla vielä?

--Ei kiitos.

Antaessaan lasia takaisin tarkasteli Olavi juomanlaskijaansa. Sen oli
silmä kuin verhossa ja sininen suoni alaluomen alla paisuksissa.

Elli tyhjensi lasillisen hänkin vähän vapisevalla kädellä.

--Se on erittäin raikasta vettä, sanoi Olavi.

--Meillä on mainio lähde pellon alla, vastasi Elli.

Muuta he eivät keksineet sanoa. Vähän aikaa vaiti oltuaan sanoi Elli:

--Niin, hyvää yötä sitten!

--Hyvä yötä.

Hitaasti astui Olavi ylös vinnille. Hitaasti hän riisuutuikin jättäen
vaatekappaleen sinne, toisen tänne. Hän tapasi itsensä kuulemasta
liikettä ja askelia tuolla alhaalla. Ikkuna avautui, ovi kävi, kuului
meneviä askelia ja taas tulevia. Hänkin avasi ikkunassa ja heittäytyi
vuoteelleen puoleksi riisuutuneena.

Yht'äkkiä kuului järveltä harmonikan soittoa tanssitahdissa ja sitten
miesten ja naisten ääniä. Palvelijat ne kai palasivat yöllisistä
iloistaan...

... »Mitä se rouva oli niin hämillään äsken. Tuleekohan se sen härkä
mieheksi kotiin jo yön kuluessa.»--Hän nousi ylös, näki työnsä pöydällä
ja alkoi selailla sitä. Ei saanut kuitenkaan ajatuksiaan siihen
kiintymään. »Mutta huomenna minä aloitan enkä anna minkään häiritä
itseäni». Häntä harmitti jokin. Hän nakkasi viimeiset vaatteet luotaan
ja iski päänsä syvälle tyynyyn.

       *       *       *       *       *

Vasta aamupuoleen yötä oli Elli saanut unta silmiinsä. Hänet oli
vallannut hermostus, jota hän muuten ei tuntenut. Tavallisesti ei hänen
miehensä kotiintulo keskellä yötäkään häntä häirinnyt. Niin pian kuin
kolkutus verannan ovelle oli lakannut ja joku palvelijoista päästänyt
pastorin sisään, nukkui Elli. Nytkin olisi hän tahtonut nukkua. Mutta
pakottaessaan silmiään umpeen ja ajatuksiaan yhteen kohtaan hän vain
valpastui. Hän kuuli palvelijain tulevan pihaan ja menevän aittaansa,
kuuli taas hiljaisuuden tultua kylän koirain haukkuvan kaukana toisella
pnolen järven.

Ja samalla päivän tapahtumat risteilivät hänen aivoissaan
epäsäännöllisessä kiertokulussa, antaen tietä toisilleen ja hypäten
toistensa yli, survien toisiaan ja puikahtaen taas odottamatta
takaisin...

... Oliko ehkä epäkohteliasta, että _minä_ sanoin hyvää yötä ensiksi
Hän saattoi luulla, etten tahtonut istua hänen kanssaan kahden kesken.
Kenties olisi hän vielä halunnut istua ja poltella... Ihmeellistä,
millaisista asioista me tulimme puhuneeksi. Mutta hänen kanssaan tuntuu
niin helpolta puhua mistä tahansa, hän sanoo kaikki niin luonnollisesti
ja avonaisesti... Hän näki, etten tahtonut suudella miestäni. Minä
huomasin sen hänen katseestaan. Mitä hän mahtoi siitä ajatella Hän
sanoi, ettei ole väärin, vaikka _hänelle_ sanookin, mitä ei tahdo
muille sanoa. Kuinka olikaan keskustelu liukunut sille alalle? Ja se
Sigrid!... Se antoi Ellille pitkäksi aikaa ajattelemista... Oli se
sittenkin väärin, kovasti väärin. Mutta luuliko hän todellakin
pahoittaneensa mieleni, koska sanoi: »Teidän täytyy antaa minulle
anteeksi.» Hänelle tuli mieleen hänen sanojaan muitakin: »Tässähän me
eilen istuimme»... »Kaksi on aina voimakkaampi kuin yksi.» Ei hän enää
tänään ollut niin juhlallinen kuin eilen ... ei hän pidä sellaisista
kuin Liina...

Elli oli mennyt unen horroksiin, kun kärryjen kolina herätti hänet. Se
oli kai pastori, koska ei koira haukkunut. Porttia avattiin, ja hevonen
pudistelihe kartanolla. Elli kääntyi seinään päin ja oli nukkuvinaan.
Hetken päästä tuli pastori sisään. Hän tuli vuoteen luo kuulostamaan.
Kun sieltä kuului tasainen hengitys, heittäysi hän maata ja nukkui
samassa. Elli ei enää saanut kiinni äskeisistä ajatuksistaan ja nukkui
hänkin tiukasti peitteeseensä kääriytyneenä ja ikäänkuin vuoteensa
laitaa vasten turvaa hakien.




VII.


Jo varhain seuraavana aamuna, ennenkuin hänen miehensä oli herännyt,
hiipi Elli ulos makuuhuoneestaan. Hän antautui puuhaamaan taloudessaan
ja puutarhassa ja asettui sitten verannalle odottamaan ompeluksineen.
Mutta kun yliskamarin ovi kävi ja sieltä kuului alas tulevia askeleita,
vetäytyi hän pois. Vasta sitten kun hän oli nähnyt Olavin menevän
uimaan ja nousevan sieltä pyyhinliina käsivarrellaan takaisin pihaan ja
seisahtuvan rappujen eteen koiraa hyväilemään, teki hän pihan poikki
asiaa aittaan. Olavi tervehti häntä tyynesti, tutusti, melkein
sydämellisesti.

--Te olette ollut varhain liikkeellä, sanoi hän.

--Ja te olette nukkunut tavattoman kauan, herra Kalm.

Hän on herttainen, ajatteli Olavi hänen jälkeensä katsoessaan. Ellin
silmäyksessä ja äänessä oli jotain viehätyshaluun vivahtavaa. Siinä
liikkeessä, millä hän väänti aitan suurta avainta, oli samalla
pehmeyttä ja voimaa. Mistä hän oli saanut sen käsityksen, että rouva
oli alakuloinen ja surunvoittoinen? Ja mikä siinä oli, joka muistutti
jostain toisesta?

Aamiaisen aikana koetti hän saada sitä selville, aivan
itsetiedottomasti. Ja kun Elli kerran meni astiakaapilleen ja otti
sieltä jotain, pää pöytään kääntyneenä, selvisi se hänelle. Sehän oli
se sama tyttö, jota hän eilen illalla haasta tullessaan oli ajatellut.
Se liike oli heillä molemmilla yhteinen. On omituista, ajatteli hän,
kuinka tuollaiset kaukaiset, kadonneiksi luullut muistot tietämättä
tulevat esiin.

Mutta nyt ei hän tahtonut muuta ajatella kuin työtään. Ja hän pakotti
pakottamalla itsensä asettumaan yliskamariinsa ja toden teolla
tarttumaan kirjoihinsa kiinni. Olikin niin suloista istua viileässä
huoneessa, verkalleen keinuen, yllään keveät kesävaatteet ja jaloissa
leppoisat vaatekengät. Päivälliskahvin lähetti rouva hänelle tänne
ylös, ja kun hän oli kuullut hänen kehuvan tuota kylmää, kirkasta
lähdevettä, seurasi sitä aina lasillinen tarjottimella. Usein seurasi
siinä tuores kukkaskimppukin mukana. Olavi ei niistä koskaan kiittänyt;
ei koskettanut sitä sanallakaan, mutta palkitsi kuitenkin
kohteliaisuuden kohteliaisuudella siten, että hän päivälliselle
mennessään taittoi niistä oksan tai lehvän ja kiinnitti sen rintaansa.

Hän luki, kirjoitti ja ajatteli. Mutta silloin kun ei häntä kirja enää
viehättänyt tai kun kynä ja ajatus eivät ottaneet juostakseen,
heittäytyi hän lepäämään selkäkenoon, poltteli, katseli ulos ikkunasta
yli peltojen ja rantapuiden toiselle puolelle lahden, jossa oli talo ja
talon takana mäkirinne, samalla kuunnellen, miten alhaalla liikuttiin.

Rappujen kautta kuului kuin torven läpi tänne ylös kaikki, mitä siellä
puhuttiin ja tehtiin. Hän kuuli pastorin kamarissaan ryiskelevän,
kolistelevan porstuassa ja istuutuvan nariseville verannan rappusille,
josta hän antoi määräyksiä kartanolla käyskenteleville rengeilleen.

Silloin tällöin tuli joku asiamies, joskus kastettiin lapsi tai
vihittiin pariskunta.

Rouvalla ja herralla ei tuntunut olevan toisilleen paljon puhumista.
Olavi tiesi heidän istuvan verannalla, mutta kuitenkaan ei kuulunut
pitkään aikaan mitään sananvaihtoa. Jos se joskus tapahtui, päättyi se
kysymykseen ja lyhyeen yksitoikkoisella, kuivahkolla äänellä annettuun
vastaukseen.

Sitä hän ei kuitenkaan ollut huomannut, että sopu olisi ollut huono.
Ainakin näytti mies olevan tilaansa tyytyväinen. Kaikki hänen
vaatimuksensa elämältä näyttivät olevan täytetyt. Usein otti hän heidän
aamuisilla uimaretkillään puheeksi samat asiat kuin ensimmäisenäkin
aamuna. Tahtoi kuulla hauskoja juttuja Pariisin elämästä, väitti niitä
vastaan, joutui kehumaan vaimoaan ja kehoitti aina lopuksi ystäväänsä
avioliittoa rakentamaan.

--Ottaisit sen rovastin Liinan, sanoi hän kerrankin. Sehän on semmoinen
lukenut nainen, joka sopisi sinulle mainiosti.

--Luuletko, että hän lähtisi minulle?

--Jo toki mielelläänkin lähtisi. Eihän se muuta olekaan kuin miestä
vailla.

--Mutta kun se on semmoinen pystynenä, leikkotukka ja liian terhakka...

--Minkäslainen se sinulle sitten pitäisi olla?

--Hiljainen, vaatimaton, hieno, samalla kuitenkin lujaluontoinen ja
itsenäinen.

--Ota sitten semmoinen, kunhan vain otat ... saahan niitä semmoisiakin
... minullakin on semmoinen ... eikös ole?

Ja siitä se sitten alkoi hänen oman rouvansa avujen ylistys, joka
jatkui ja kerrattiin uudelleen aamiaispöydässä Ellin itsensäkin
läsnäollessa. Elli punastui, joutui hämilleen, ja se vaivasi häntä
silminnähtävästi, vaikka hänellä ei näyttänyt olevan kylläksi voimaa
sitä osoittaakseen.

Onhan se totta, ajatteli Olavi tultuaan taas huoneeseensa, että hän
jotakuinkin vastaa sitä ihannetta, jonka välistä olen itselleni
ajatellut, s.o. hänessä olisi ehkä alkuaineet sopivaan muodosteluun,
jos hän olisi kasvanut toisissa oloissa.

Mutta aikapa nyt ihanteita ajatella ja niiden muodostelemista! Oli hän
harjoittanut sitä tarpeeksi monta kertaa onnistumatta, kerran siihen
kyllästyäkseen. Eikä hän nyt voinut käsittää sitä aikaansa, jolloin hän
oli ajautunut seikkailusta seikkailuun, uhrannut niihin kaiken aikansa
ja menettänyt niihin voimiansa. Kuinka toista onkaan nyt, kun ne siteet
ovat lauenneet. Hän ei olisi tahtonut takaisin ainoatakaan entisistä
suhteistaan, eikä hän mielestään voinut verrata mitään tämän
säännöllisen, kiihottoman elämänsä tasapainoon. Eikä _täällä_ ainakaan
näyttänyt olevan mitään, joka saisi hänet siitä pois ja josta voisi
uusiakaan verkkoja kutoutua. Ja hän venyttelihe itsetyytyväisesti
hymähtäen.

Tottahan kyllä on--ajatteli hän kuitenkin, kun samat asiat toisen
kerran johtuivat hänen mieleensä--että kaikissa naisissa sentään aina
olen tavannut jotain uutta ja opettavaa. Tavallisinkin suhde kehittää.
Mutta kyllä niihin kuluukin joku määrä sielua ja hermostoa ja aikaa,
kuinka viattomia olkootkin. Kuta platoonisempi rakkaus on, sitä
hivuttavampi tauti se on. Työnteko on ainoa intohimo, joka tekee
jauhoja, joskin kivet kuluvat. Ja yhtä paljon kuin hän ennen oli
kuluttanut aikaa »joutaviin», yhtä paljon tahtoi hän sitä nyt ottaa
tositoimella takaisin. Minulla on aina ollut, enkä tiedä, mistä se on
tullut, se käsitys, että kaikessa täytyy olla naisia mukana, jos mieli
onnistua. Typeryyttä! Turhaa hellämielisyyttä! Järjen puhdas tyydytys
on niin toista kuin tunteiden. Se on niinkuin sateen virvoitusta
kuivaan palaneeseen maahan pitkien poutain perästä. Se kirkastuttaa
näköpiirin, raitistuttaa koko olennon. Tai se on niinkuin heleä
talvinen taivaanranta, jonka läpi voi erottaa tähdet miljoonain
peninkulmain päähän. Mielialojen auer ei silloin sulje näköaloja eikä
estä näkemästä esineitä niiden oikeissa, tarkkaan määritellyissä
muodoissa.

Mutta tämän kylmän katsomuksensa näkölaseja näin laitellessaan omiin
silmiinsä sopiviksi sai hän niihin useinkin varjokuvan kasvoista ja
vartalosta, jotka hän melkein aina verannan läpi kulkiessaan näki sen
ikkunaa vasten. Se oli hieno liikkumaton linja, joka ei muuttanut
muotoaan, ennenkuin hän jonkun sanan sanomalla antoi sille eloa. Mutta
se painui hänen mieleensä, hän tapasi itsensä sitä ajattelemasta, hän
olisi voinut piirtää sen yhtä varmalla kädellä kuin entisajan
freskomaalari kiinnitti seinälle madonnansa ihanteelliset piirteet. Sen
väri oli yhtä hillitty ja arka. Se näytti kehyksessään tahtovan elää
omaa sisäistä elämäänsä. Sen mietteitä ja tunteita ei tuntunut voivan
tulkita muuten kuin aavistamalla... »Olisi sentään hauska tietää,
millaisen vaikutuksen olen häneen tehnyt; olen ehkä ollut hiukan
epäkohtelias ... olen häntä ehkä liiaksi laiminlyönyt näinä viime
päivinä...»

Elliin oli tullut työinto häneenkin. Hän jätti kudoksensa ja
ompeluksensa, meni puutarhaansa, alkoi siellä raataa marjapensaikossa
ja päätti kitkeä sen perin pohjin.

Ja kun hän eräänä päivänä, hihat ylös käärittyinä ja leveä olkihattu
päätä suojaamassa, puuhasi työnsä ääressä, kuuli hän portin saranan
narahtavan, näki Olavin tulevan puutarhaan ja istuutuvan
kiikkulaudalle.

--Täälläkö te olettekin, alkoi Olavi puhella. Tehän olette täydessä
työssä ... oletteko jo kauan ollut täällä?

--Olenhan aamiaisesta saakka.

--Huvittaako teitä puutarhan hoito?

--Tämä on suurin nautintoni kesällä ... talvella on niin ikävä, kun on
lunta monen kyynärän paksulta ... tuolta järveltä kun tuulee, niin
nietostaa tähän seinää vasten melkein ikkunain tasalle.

--Siinähän onkin lumen hautoma sija.

--Mutta kesällä se taas tuo järvi suojelee ... päivä kun paistaa ja
järvi lämmittää, niin säilyvät tässä kukkaset useinkin melkein siksi,
kunnes syksy sataa lumensa. Minä oikein ikävöin aina kesää saadakseni
tämän vaikutusalani taas takaisin.

--Mutta siinä näkyykin joka paikassa teidän käsialaanne.

--Jossainhan sen pitänee minunkin käsialani näkyä.

--Kuinka niin

--Niin noin yleensä vain.--Hän ei tiennyt oikein itsekään, mitä hän oli
tarkoittanut, löysi kuitenkin selityksen ja lisäsi:--Mitäs meidän
naisten toimista ... mehän emme kykene mihinkään oikeaan.

--Olisiko teillä sitten puolestanne halua johonkin erityiseen?

--Minullako? En minä puhu itsestäni erityisesti, yleensä vain meistä
naisista.

Olavi katseli häntä tuohon, missä hän polvillaan maassa haki
rikkaruohoja kukkastaimien välistä ja varovasti noukki niitä sieltä
pois, eikä tullut vastanneeksi. Vähän aikaa vaiti oltuaan sanoi Elli:

--Mieheni moittii minua siitä, etten pidä tarpeeksi huolta
hyödyllisistä kyökkikasveista, vaan viljelen ainoastaan kukkasia eli
_ruohoja_, niinkuin hän sanoo. Siitäkin sen nyt näette, mitä sanoin.

Olavi oli ottanut esille paperossilaatikkonsa, joka oli hienoa hopeata,
hän keikutti sitä vähän aikaa kahden sormen päässä ja sanoi sitten kun
oli saanut tulen hienon, hyvälle tuoksuvan paperossin päähän:

--Tiedättekö, mistä tuo teidän taipumuksenne tulee?

--En.

--Teissä on varmaankin joku määrä taiteilijaluonnetta kätkettynä.

--Mistä te sen päätätte?

--Siitä, ettette tee sitä, mitä teette, käytännöllisessä
tarkoituksessa, vaan ainoastaan sen itsensä vuoksi. Te rakastatte
kukkien hoitoa kukkien vuoksi, nähdäksenne niiden kasvavan silmienne
edessä.

Se oli kohteliaisuus, jonka hän muisti sanoneensa joskus ennenkin,
kenties useammankin kuin yhden kerran. Ja hän oli tehnyt sen huomion,
että kaikki naiset mielellään omaksuivat.

--Kyllä se on totta, että se siinä on minua enin kaikesta
viehättänyt... Mitä pidätte näistä?

Hän näytti hänelle kimpun kieloja.

--Ne ovat mielikukkiani.

--Niin minunkin.

Olavi siirtyi hänen viereensä ja kumartui tarkastelemaan hänen
kukkiaan.

--Nämä ovat erittäin viehättäviä.

--Ovat ne.

--Tämä on varsin soma ja aistikkaasti järjestetty tämä teidän
»vaikutusalanne», mutta yksi pieni muistutus olisi minulla kuitenkin...

--Mikä sitten?

--Miksi olette istuttanut noin paljon noita syreenejä tuonne
alalaitaan?

--Ettekö rakasta niitä?

--Minusta ne ovat niin kovin tavallisia.

--Niinhän minustakin ... mutta ne ovat oikeastaan mieheni tahdosta
siinä ... hän niitä ihailee.

--Sehän on kauniisti teiltä, että tahdotte tehdä hänelle mieliksi.--
Mutta ettekö salli minun auttaa teitä jotenkin ... neuvokaa minulle
joku penkki, jota saisin ruveta kitkemään.

--Ei toki, eihän teillä ole siihen _aikaa_. Te kun istutte niin
ahkeraan päiväkaudet työnne ääressä, niin teille tekee varmaankin
parempaa, jos vain poltatte rauhassa paperossianne ja kiikkulaudalla
keinuen lepuutatte aivojanne.

--Päinvastoin minulle tekee hyvää, jos saan vähän liikettä.

--Mitä te niin uutteraan kirjoitattekaan, jos saan olla utelias? Se on
varmaankin niin oppinutta, etten minä käsittäisi, vaikka
selittäisittekin?

--Ei suinkaan ... aineeni on hyvinkin helppotajuinen, minä kirjoitan
naisista.

--Naisista?

--»Nainen Ranskan nuoremmissa realisteissa».

--Ovatko ne hauskoja ne ranskalaiset naiset?

--Ovathan ne.

--Hyvin puetuita?

--Erittäin hyvin.

--Saako sen sitten lukea sen kirjanne, kun se valmistuu?

--Kyllä varmaan ... minä lähetän sen teille, sitten kun se on painettu.

Hän ei ryhtynytkään puutarhatyöhön, niinkuin Elli oli toivonut, vaan
meni paperossinsa pohjaan poltettuaan taas takaisin työhönsä.
Mahtaisiko hän lähettää minulle kirjansa? ajatteli Elli hänen mentyään.
Ja mitähän se mahtaa sisältää? Pastori oli kertonut, että hänellä oli
ollut »morsian» Pariisissa, mutta että hän oli hänet jättänyt.
Kevytmielinen ja häilyväinen hän taisi olla. Mutta ei Elli sentään
tuntunut voivan häntä siitä tuomita. Hän tahtoi jättää toisten ihmisten
asiat heidän omiksi asioikseen. Itsepähän he parhaiten tietävät, mitä
tekevät. Ja hän jäi siihen auringon laskuun saakka polvilleen maata
penkomaan, antaen ajatustensa samalla aikaa kulkea omia epämääräisiä
kulkujaan.

Mutta kun Olavi seuraavana päivänä samalla aikaa laskeutui puutarhaan,
viipyi hän siellä jo kauemmin.

Hän sanoi välttämättä tarvitsevansa liikettä, ja hän pyysi saada olla
avullisena vettä kantamassa ja käytäviä puhdistamassa. Elli oli
estelevinään, mutta suostui kuitenkin mielihyvällä ottamaan hänet
auttajakseen.

Se oli Olaville mukavaa tointa ajatustyön lomahetkinä. Milloin hän
kantoi vettä kaivosta Annin kanssa, milloin ruiskutti sitä kukka- ja
taimilavoihin, milloin pitkävartisella lapiolla katkoi käytävistä
rikkaruohon juuria. Ja vähitellen innostui hän työhönsä niin, että hän
heti aamulla noustuaan meni tarkastamaan, miten taimet yön kuluessa
olivat edistyneet, ja usein hän vielä illallisen jälkeenkin ehdotti
Ellille, että he menisivät puutarhatyöhönsä.

Hän kutsui sitä leikillä heidän »yhteistyökseen». Ellille oli siinä
sanomaton viehätys, jota hän ei koskaan ennen ollut tuntenut, että oli
joku, joka noin otti osaa hänen harrastuksiinsa ja viihtyi olemaan
hänen seurassaan. Useinkin keskustelivat he pitkät hetket
kaikenlaisista, joutuivat puhelemaan varsinkin taiteesta ja
kirjallisuudesta. Ei hän ollut paljoa lukenut, mutta Olavi huomasi,
että hän käsitti hyvin, ymmärsi heti kaikenlaiset pienet vivahdukset ja
osasi kuunnella niin, että se innoitti puhumaan. Olavi oli siitä
mielissään ja innostui kertomaan. Melkein aina oli hän se, joka puhui,
mutta välistä hän otti hyväksyvästi vastaan senkin, mitä Ellillä oli
sanomista. Silloin oli Ellistä, kuin hän olisi ollut ymmärtävämpi ja
viisaampi kuin ennen.

Näissä toimissa ja puheissa oli Ellille vielä se viehätys, että pastori
tavallisesti jäi ulkopuolelle niitä, aivan niinkuin ennen aikaan, kun
he ensi kerran olivat tavanneet toisensa Ellin kotona. He olivat kuin
salaliitossa keskenään ja häntä vastaan. Näkyi välistä sanoista ja
käytöksestä, että hän, kun pastori sattui olemaan läsnä, kääntyi
kohteliaisuudesta hänenkin puoleensa, antoi hänen puhua vähän aikaa,
mutta palasi taas hetken kuluttua siihen, mistä he äsken olivat Ellin
kanssa keskustelleet. Kun he sitten eivät näyttäneet lopettavankaan,
poistui pastori omiin askareihinsa, tai jos oli ilta, meni ennen muita
levolleenkin, jättäen heidät jutteluihinsa joko puutarhaan tai
verannalle.

Silloin tällöin teki Olavi hienoa ivaa pastorista, tämän sitä
huomaamatta, mutta kuitenkin niin, että Elli sen ymmärsi ja naurahteli
itsekseen vähän poispäin kääntyneenä. Kerrankin, kun he olivat
parhaillaan kukkia kastelemassa, sattui pastori tulemaan puutarhaan.
Leveällä äänellään sanoi hän seisten kädet puuskassa:

--En minä vain viitsisi nähdä tuota vaivaa noin turhan tähden ...
veisitte toki nuo ruiskunne ennemmin tupakkamaahan tallin taa ... mitä
hyötyä niistä on noista teidän kukkasviljelyksistänne!

--Me olemme taiteilijaluonteita, sinun vaimosi ja minä ... me emme aina
ajattele hyötyä, vaan rakastamme kauneutta kauneuden itsensä vuoksi,
sanoi Olavi vastaten leikkipuheella leikkipuheeseen, mutta samalla
iskien silmää Ellille, niinkuin olisi tahtonut sanoa: »Me kyllä
ymmärrämme toisemme».

Ja sellaisia pieniä iloja valmisti hän Ellille useita näiden päivien
kuluessa.




VIII.


Mutta muutamien päivien kuluttua alkoi Olavia jo kyllästyttää puutarhan
hoito. Hän sai taas työstään kiinni, uppoutui siihen kokonaan ja
unhotti kaiken muun. Oli sitä paitsi alkanut sataa ja tuulia. Se esti
olemasta ulkona, eivätkä kukatkaan tarvinneet kastelemista.

Elli oli taas istuutunut tavalliselle paikalleen verannan ikkunan alle
ompelemaan. Olavi laskeutui sinne harvemmin kuin ennen, oli silloinkin
hajamielinen ja harvasanainen ja meni kohta jo takaisin työhönsä.
Pastori enimmäkseen nukkui, ja silloin kun ei nukkunut, hän haukotteli.

Sadetta kesti monta päivää perätysten. Ilma oli syksyistä ja kylmää.
Näköpiiri pappilan ympärillä oli pienentynyt, järventakaisia saaria
tuskin erottikaan, ja metsän ja talon välissä oli ainainen harmaa
verho. Märät olennot juosta rääppivät keittiöstä pirttiin ja pirtistä
keittiöön, ja pihamaa oli vesilätäköillä.

Eräänä iltapäivänä sateen lomalla otti Elli kuitenkin työaseensa ja
meni puutarhaan. Hän kuuli Olavinkin tulevan alas, mutta puutarhaan hän
ei tullut. Hän oli ottanut päällystakkinsa ja keppinsä ja näkyi menevän
maantielle päin.

Puutarhatyössä ei ollut nyt enää entistä viehätystä. Siellä oli niin
kolkkoa ja likaista. Pastori tuli haukotellen sinne ja istuutui
keinulaudalle.

Vasta jonkun ajan kuluttua sai Elli rohkeutta kysyäkseen oliko Olli
mennyt kävelemään.

--Sanoi menevänsä kirkonkylään asti.

--Mitä hän sinne meni?

--Kuului olevan kirje postiin vietävänä.

--Eikö sitä olisi voinut lähettää?

--Itse sanoi tahtovansa mennä.

Se oli varmaankin kirje, jonka osoitetta hän ei tahtonut muille
näyttää. Voihan olla, että hän oli kihloissakin? Tietysti hän olikin.
Mitäpä se muutakaan olisi ollut... Ja hän koetti taas sanoa, että eihän
siihen kellä ollut mitään asiaa, jos niin olikin...

Olavia ei kuulunut kotiin tulevaksi. Hän oli luultavasti jäänyt yöksi
pappilaan, ja Elli sai syödä ikävän yksitoikkoisen illallisen kahden
kesken pastorin kanssa.

Yötä vasten kiihtyi yhä enemmän tuulemaan ja satamaan. Puut huojuivat
raskaasti, tuuli painoi ikkunoihin kuin niitä särkeäkseen, ja vettä
valoi lattioita pitkin. Oli aivan kuin elämä taas olisi vajonnut
vanhaan väyläänsä, matalain rumain rantojensa väliin.

Ellille muistui mieleen niin selvästi hänen ensi yönsä täällä, jolloin
hän luuli olevansa koko maailman hylky ja jolloin hän epätoivoissaan ja
häpeissään oli melkein toivonut kuolemaa itselleen.

Silloin oli ollut talvi. Vietettyään häänsä olivat he lähteneet ajamaan
aamupimeässä ehtiäkseen päivässä perille. Hän istui reessä
matkaturkkiin käärittynä, riippuen äitinsä kaulassa, joka kumartui
hänen ylitsensä viimeisiä hyvästejä heittäen. Molemmat he itkivät
ääneen, eikä erosta tahtonut tulla mitään. Viimein riuhtaisi hevonen,
ja he lähtivät ajamaan. Vielä kerran jäljelleen kääntyessään hän näki
vieressään miehensä. Kun se edes olisi antanut hänen rauhassa itkeä
itkettävänsä! Mutta hän pyrki lohduttamaan, kietoi suojelevasti kätensä
hänen selkänsä taa ja koetti viihdyttää. Eikä Elli päässyt mihinkään,
hänen täytyi kuunnella. Päivä sitten vähitellen valkeni. Se oli
tuollainen päivä, jolloin aurinko ei pääse esille huuruisen pakkasen
takaa, jolloin kaikki on raakaa, väritöntä ja harmaata. He ajoivat
virstoittain hiljaista, natisevaa menoa. Elli tuijotti sivulleen, jossa
hitaasti vilisi jälellepäin kurjaa männikköä ja matalaa lumeen
peittynyttä aitaa. Kun pastori oli aikansa häntä puhutellut, saamatta
sanaa vastaukseksi, kääntyi hän juttelemaan kyytimiehen kanssa. Ne
haastoivat halki kaikki pitäjän asiat. Syöttöpaikoissa tulivat emännät
Elliä tervehtimään, puhuivat omista lapsistaan ja Ellin. Kohtahan niitä
hänkin kai tulee saamaan. Elli oli menehtyä häpeäänsä.--Sitten pimeni
ilta pimenemistään. Pastori oli nukkunut rekeen, suu auki, pää Ellin
puoleen retkottaen. He ajoivat maantieltä oikotielle synkkään metsään.
Nietokset näyttivät tulevan yhä suuremmiksi, ja puut olivat painuneet
luokiksi tien poikki. Oli hän ennen aikaan hiukan toisenlaiseksi
haaveillut häämatkaansa. Hän oli mielikuvituksessaan nähnyt kesäisen
luonnon, päivänpaisteessa kimmelteleviä selkiä, suuren avaran
laivankannen ja valkeita, komeita pukuja vilkkailla laivarannoilla.
Alkoi tuikkaa tulia metsän sisästä, häämötti huoneita, ajettiin
portista pihaan. Hän kuuli sanottavan, että oltiin perillä. Kahden
korkeaksi luodun lumivallin välitse ajettua pysähdyttiin verannan
eteen. Pastori hyppäsi ylös, auttoi häntä reestä, vei hänet sisään,
päästeli pois turkit ja palttoot, suuteli ja sanoi: »Tervetullut uuteen
kotiin!» Mutta kun hän tuli tähän huoneeseensa, jossa oli kaksi
vuodetta vierekkäin, ja näki ikkunanruudut ulkopuolelta lunta
puolillaan, tuntui hänestä kuin hän olisi ollut elävältä haudattu. Taas
hän tahtoi tulla häntä hellyttelemään, mutta itkien heittäytyi hän
vaate päällä vuoteelleen ja vaati häntä menemään tiehensä. Mutta hän ei
mennyt. Ja silloin tuli hänelle ensi kerran kuin unennäkönä ilmestys,
joka sitten usein uudistui. Hän luuli näkevänsä Olavin, joka tuli häntä
vapauttamaan, joka vaati hänet omakseen ja joka lähti viemään häntä
pois täältä kaukaisiin ihaniin maaiilmoihin. Se kasvoi varmaksi
toivoksi, hän uskoi siihen kuin annettuun lupaukseen, hän odotti...
Mutta hän oli nähtävästi odottanut turhaan. Hän oli tullut, mutta ei
nähtävästi hänestä välittänyt. Hän menee niinkuin on tullutkin...




IX.


Sadepäivinä oli Olavilta sujunut työ hyvin. Kun vesi yhtämittaa rapisi
ulkovinnin kattoon, antoi se hänelle kuuntelemista, silloin kun ajatus
tarvitsi lepoa. Hän oli saanut pitkän ajatussarjan päätetyksi, ja
useita uusia näkökohtia oli tullut entisten lisäksi.

Kun aurinko sitten eräänä iltapäivänä alkoi hajoitella pilviä, niin
tunsi hän kuitenkin tarvitsevansa jotain vaihtelua ja laskeutui
tyytyväisenä alas verannalle.

Elli istui siellä yhä ommellen. Pastori makasi vielä ruokalepoaan ja
kuorsasi huoneessaan, jonne ovi oli auki. Elli kävi sulkemaan sen ja
palasi sitten takaisin entiselle sijalleen. Hän näytti totiselta ja
vähän vieraalta... Miten itsepintaisesti, melkein uhkamielisesti hänen
kätensä liikkui kalvosesta! Suun ympärillä oli tuo kärsivä ja vähän
katkera piirre, jonka Olavi siinä välistä ennenkin oli huomannut...
Hänelle tuli yht'äkkiä sääli häntä, halu pudistaa pois tuo
surumielisyys ja tempaista hänet mukaansa. Hän oli jo huomannut, että
hän voi sen tehdä. Useinkin, kun hän vain puhutteli häntä, kääntyi
hänen puoleensa, hän ihastui ja ikäänkuin valkeni.

Olavi oli mennyt ulos ilmaa tarkastamaan. Elli istui, niinkuin ei häntä
olisi ollut olemassakaan, niinkuin ei olisi häntä huomannutkaan.

Olavi tuli takaisin ja seisahtui verannan ovelle.

--Ettekö tule soutelemaan? kysyi hän.

--Mutta nythän sataa.

--Se lakkaa heti kohta. Toinen puoli taivasta on jo poudassa. Tulkaa
katsomaan!

Elli muuttui silmänräpäyksessä. Hän nousi kiireesti, heitti työnsä
tuolille ja juoksi ulos kartanolle säätä katsomaan. Viimeiset
pilvenrepaleet heittelivät haihtuessaan vielä viimeisiä pisaroitaan.
Järvellä oli jo syntynyt leveitä tyyniä juovia, ja sen pintaa pitkin
kulki saarien lomitse ja niemien päitse laaja valokimppu, joka samassa
otti koko maailman haltuunsa. Se oli kuin ilon huudahdus Ellin omasta
rinnasta, ja hänen olisi tehnyt mieli hypähtää ja lyödä käsiään yhteen.

--No? sanoi Olavi, joka seisoi hänen vieressään puutarhan aitaa vasten
ja katseli häntä.

--Soutelemaanko! Mennään vain, jos teitä haluttaa!

--Eikö oteta onkia mukaan?

--Niin, mutta todellakin!

Ja voimatta pidättää itseään pyörähti hän kantapäillään ja juoksi
keittiön kautta sisään valmistuakseen lähtemään.

Ja kun he, toinen vapoja kantaen ja toinen airoja, puoleksi
juoksujalassa laskeutuivat rantaan, niin tuntui Ellistä, kuin he
olisivat olleet vanhoja lapsuuden tuttuja, joiden oikeastaan olisi
pitänyt sinutella toisiaan.

--Menkää te heittämään vettä venheestä ja hakemaan riippakiveä jostain,
niin minä sill'aikaa kaivan onkimatoja tästä saunan kupeelta.

--Ei, antakaa minunkin tulla kaivamaan! Saanko?

--Kaivakaa veikkonen!

Saunan märkä seinä höyrysi lämpimän ilta-auringon paisteessa, lastukko
oli murakkaa, ja onkimadot melkein uiskentelivat maanpinnalla.

--Tuoss? on ... ja tuossa taas ... hyi!

--Hyikö? Minusta ne pikkupoikana olivat niin maukkaita, että olisi
tehnyt mieli suuhuni pistää.

--Ush teitä! Ehkä kuitenkin suostutte siihen, että jätämme nämä
kaloille ja itse syömme kalat.

--Kernaasti minun puolestani, kuinka vain itse tahdotte!

--No, jo näitä nyt onkin.

He työnsivät Ellin pienen venheen vesille. Olavi aikoi Ellin antaa
mennä perään, mutta hän ei suostunut, hän tahtoi istua airoille.

--Miksen saa minä soutaa?

--Se on niin ruman näköistä, kun nainen pitää perää ja mies istuu
airoissa.

--Mutta neuvokaa sitten, mihin meidän on meneminen.

--Mennäänkö tuonne tuon saaren rannalle?

--Saako siellä?

--On sieltä ennen saanut.

Elli veteli pitkästi, voimakkaasti ja kauniisti.

--Tehän soudatte kuin vanha merimies...

--Tottahan nyt toki soutaa osannen, kun välistä vietän päiväkaudet
vesillä.

--Yksinkö?

--Melkein aina yksin.

--Ettekö pelkää tuulen vievän?

Kerran se oli ollut viedä hänet, kertoi hän. Nousi yht'äkkiä
ukkospilvi, kun hän sattui keskelle selkää. Hän taisteli voimainsa
takaa, mutta ei päässyt paikaltaan. Ja hänen täytyi kääntää
myötätuuleen, antaa venheen mennä menojaan, ajautua muutamalle saarelle
ja siellä kalasaunassa odottaa puoli päivää.

--Eikö miehenne ollut levoton?

--Ei hän sitä saanut tietääkään ... minä kun välistä olen päiväkauden
vesillä.

--Eikö hän tule mukaanne kalastamaan?

--Minä olen mieluummin yksin.

--Ehkä sitten laskette minut maihin?

--Eihän toki ... mitä te ajattelette!

--Te olette mieluummin yksin...

--Mutta ettehän te ole minun mieheni!

Ja sellaista leikkiä laskien saapuivat he ruohokkoniemeen ja pudottivat
kiviriipan. Elli sitoi kokan pitimiksi kaislasolmun tulloon. Sitten
alkoivat he selvitellä onkiaan. Järvi oli nyt kokonaan tyyntynyt,
ainoastaan hiljainen maininki kävi vielä monipäiväisen tuulen jäleltä
ja leikutteli vähän keveää venhettä. Siellä täällä tuonnempana näkyi
muitakin onkimiehiä.

--Nyt koetetaan, kumpi meistä on parempi kalamies.

--Minä tietysti!--ja samassa vetäisi Elli kalan venheeseensä.

--Särki! Se on kovin moukkamainen kala, semmoinen tuiki tavallinen,
poroporvarillinen.

--Mitkäs ne sitten ovat niitä aateliskaloja?

--Ahvenet tietysti!

--Ja kiisket?

--Miksei kiisketkin ... sellaiset itsenäiset, jotka aina ovat
vastarannalla ... mutta erittäinkin salakat--katsokaa, katsokaa ... ne
tuntee heti ... siin'on ... ja siinä taas!

Ja hän sujahutti salakan toisensa perästä venheen pohjaan, niin että
siima lauloi.

--Ne ovat toki toista kuin tuo teidän särkenne ... kas taas! ... ne
ovat tulisia ja intohimoisia ... ettekö luule, että kaloillakin on
tunteita?

--Voi olla, vastasi Elli nauraen.

--Minä olen varma, että heillä on ... mikseivät ne voisi nekin vihata
ja rakastaa.

--Sappi se ainakin on särjelläkin.

--Tehän osaatte olla leikillinenkin.

--Miksen sitten osaisi?

--En tiedä, mutta siltä minusta ainakin tuntui, kun ensi kerran teidät
näin ... te olitte silloin niin kauhean totinen.

--Samaa luulin minäkin teistä. Minä melkein pelkäsin teitä.

--Pelkäättekö vieläkin?

--Pelkään minä vähän vielä nytkin...

--Mutta mistä syystä?

--Kun te istutte siellä ylhäällä niinkuin tänään, eilen ja
toissapäivänä ja tulette vain pikimmältään alas ja olette niin kovin
miettiväisen ja viisaan näköinen, niin minua aivan hirvittää. Ja kun te
silloin katsotte, niin tuntuu siltä, kuin tahtoisitte tunkea läpi
luiden ja ytimien.

--En tiedä siitä itse mitään.

--Mutta tunnustakaa, että te arvostelette ihmisiä niin, että ne teidän
mielestänne ovat kovasti typeriä, ja ajattelette, että mitähän tuokin
puhuu, kun se ei kuitenkaan mitään ymmärrä.

--Nyt te aivan erehdytte ... ainakin mitä teihin itseenne tulee,
erehdytte perin pohjin ... minun kun päinvastoin on useinkin tehnyt
mieli sanoa, että on ihmeellistä, kuinka te käsitätte monet asiat aivan
samalla tavalla kuin minäkin.

--Ja sitten minä olen varma, että te sanotte paljon niinkuin nytkin ...
vain kohteliaisuudesta.

--Mutta siitä huolimatta sanon taas minä, että minua miellyttää tuo
teidän suorapuheisuutenne.

--Vetäkää, vetäkää! Kohonne on veden alla!

Olavi nosti järvestä suuren komean ahvenen, joka oli niellyt ongen
syvälle kitasiinsa.

--Tämähän on hauskaa! innostui hän saatuaan taas uuden ahvenen. Meidän
täytyy tulla usein tänne.

--Jos te ette vain kyllästy siihen yhtä pian kuin puutarhan hoitoonkin?

--Minäkö olisin kyllästynyt puutarhan hoitoon, joka jok'ainoa ilta olen
katsonut ikkunastani, eikö jo lakkaisi satamasta.

--Niinkö?

Ellillä oli koko ajan ollut mielessä kysymys, jota hän ei kuitenkaan
ollut uskaltanut tehdä ennen kuin nyt, jolloin Olavi onkeaan
heittäessään oli varomattomasti satuttanut sen Ellin ongen siimaan ja
josta irtipäästyään se tarttui hänen esiliinaansa.

--Oliko teillä hauska pappilassa toissa iltana? Tuoss' on nyt
onkenne ... elkää sitä enää kolmatta kertaa tartuttako?

--Eihän mitään erittäin ... mutta kun tuli ilta ja alkoi sataa
armottomasti, niin päätin jäädä yöksi.

--Olisihan sen kirjeenne voinut lähettää jonkun toisen mukana.

--Minun olisi kuitenkin täytynyt mennä noutamaan rahakirjettäni, joka
oli maannut postissa jo useita päiviä.

Ellin olisi tehnyt mieli kiittää häntä siitä tiedonannosta. Hänen oli
nyt taas niin hauska ja hyvä olla, hän oli niin iloinen, ettei olisi
malttanut istua ja onkia tässä yhdessä kohden, vaan soudella, meloa tai
mennä maihin tuonne saaren rannalle heittelemään kiviä tyyntä vettä
pitkin. Mutta tuskin oli hän ehtinyt ajatella niitä toivomuksiaan, kun
venheen kokka yht'äkkiä kohosi ylös ja kaisla katkesi tullosta ...
sitten painui kokka taas alas, jolloin perä keikahti ylös, airot
kieriskelivät venheen pohjalla ja onget joutuivat epäjärjestykseen.

--Mitä ihmettä! huudahti Olavi ja pudotti vapansa järveen tarttuessaan
molemmilla käsillään venheen laitoihin. Elli ei voinut pidättää
nauruaan ja Olavi nauroi mukana, kun oli huomannut, että laineet olivat
äsken ohi menneen höyrylaivan laineita. Salaperäisinä ja sileinä olivat
ne vaeltaneet yli tyynen selän ja jatkoivat matkaansa nuoleksien
mennessään niemien neniä ja saarien kivisiä rantoja.

--Ne menevät tuonne meidän rantaamme saakka.

--Kuuletteko, kuinka hauskasti ne kohisevat mennessään!

--Se on aina kesäaikoina minulle jokapäiväistä musiikkia. Ne tulevat
tuonne nuottakodan alle saakka, ja minä menen melkein joka ilta niitä
sinne vastaanottamaan. Teistä se varmaankin on hyvin sentimentaalista.

--Minä olen itsekin sentimentaalinen.

--Oletteko?... Minusta on niin hauskaa, kun ne vyöryvät sieltä aivan
hiljaa ja sitten yht'äkkiä murtuvat rantakiville ... kuuletteko, nyt ne
ovat jo siellä.

Kun kala ei enää tuntunut huolivan onkea, muuttautuivat he toiseen
paikkaan. Syöntiaika oli kuitenkin jo ohitse ja kalastus päätettiin
jättää sikseen. Olavi ehdotti, että he sen sijaan tekisivät pienen
kierroksen järvellä. Elli nosti taas airot tulloihin ja alkoi soutaa.

--Elkää soutako, antakaa minä melon, eihän meillä ole mihinkä kiirettä.

Päivä jo oli laskemaisillaan, ei läikähtänyt enää lainettakaan järven
pinnalla, pienet virit vain siellä täällä osoittivat, missä muikut
pistelivät. Äänet kuuluivat kirkkaasti pitkien matkojen päästä sateen
puhdistaman ilman läpi. Vasikat ynisivät erään rantatalon rannassa,
keskellä selkää souti venhe, sen hangat lauloivat, ja joskus välähti
melan kärki keltaisen päivänsäteen heijastusta. Korkealla ilmassa lensi
kaakottava kuikka pitkiä poutia luvaten.

Elli oli heittäytynyt kokkakaarta vasten nojaamaan ja tuijotti
olkihattunsa reunojen alaitse vettä pitkin peränpitäjän pään ohitse.
Olavi oli vaipunut katselemaan maisemaa edessään ja harhaillut siitä
vähitellen yhä loitommalle omiin mietteisiinsä. Hän meloskeli
koneellisesti. Hän näytti siltä, kuin olisi kuljeskellut hyvin kaukana
täältä, ja hiukan alakuloiselta. Mahtoiko hänellä olla suruja joitain
tai katkeria vanhoja muistoja. Olisi tehnyt mieli herättää hänet
mietteistään ja lohduttaa. Hän meloi huomaamattaan aivan väärälle
suunnalle, pois kotoapäin. Mutta Elli ei tahtonut häiritä häntä ... jos
meloo, niin melokoon ... meloisikin tuonne laivareitille ja sieltä yhä
eteenpäin ... eikä milloinkaan palattaisi takaisin.

Kauan aikaa lipui venhe näin veden pintaa myöten.

--Tämä on verratonta, sanoi Olavi vihdoinkin ja laski melan polvelleen.
Olen minä nähnyt paljonkin, olen nauttinut monestakin maisemasta, mutta
ei minussa kuitenkaan koskaan ole syntynyt sitä mielialaa, joka
tällaisena iltana syntyy. Pienenä poikanakin se otti minut välistä niin
täydellisesti valtaansa, että siitä suorastaan kärsin. Olisin ollut
valmis itkemään, tietämättä oikein miksi...

--Olen minäkin tuntenut samaa.

--Olen sittemmin usein ajatellut ja koettanut saada siitä selkoa ... ja
minä luulen sen tulevan siitä, että tässä yksitoikkoisessa
ympäristössä, jossa ei ole juuri muuta eloa kuin se, minkä aurinko
antaa, ja joka sen pois mentyä jää sitä kaipaamaan, juuri sentähden
tulee onnen kaipauskin niin hillittömästi esille. Ja tällainen
hiljainen ympäristö kai vaikuttaa siihenkin, ettei mikään estä tuota
kaipausta kaikin voimin kehittymästä ... se kasvaa kuin varjo yössä, ja
kun tietää, että onni on niin lyhytaikainen kuin tämmöinen kesäinen yö,
niin tuntuu se samalla mahdottomalta saavuttaa.

--Niin juuri se on ... kuinka onnellinen te sentään olette, kun voitte
noin pukea sanoihin sen, mitä tunnette.

--Jos osaisin, mutta enhän minäkään osaa sanoa sitä niin selvästi, kuin
tahtoisin. Jos olisin syntynyt säveltäjäksi tai runoniekaksi, niin ehkä
sen sitten voisin. Ne ovat onnellisia ne, joiden ei tarvitse kätkeä
mitään itseensä, jotka tulkitsemalla tunteensa voivat vapautua niistä
ja käydä taas vastaanottamaan uusia.

Hän lämpeni ja heltyi, ja kun hän näki, että Elli ymmärsi hänet, antoi
hän mielialalleen vallan, liioitteli sitä ehkä vähän, mutta tunsi
kuitenkin ehkä totisemmin ja selvemmin kuin pitkään aikaan.

--Aina muistuu minulle tällaisena iltana mieleen Runebergin »Svanen».
Tunnettehan sen?

--Tunnen hyvinkin.

--Siinä on mielestäni tällaisen kesäillan aate tulkittu pääpiirteissään
hienommin ja sattuvammin kuin kenties missään muussa, mitä siitä on
kirjoitettu. Muutamilla sanoilla on kuvattu kaikki: maisema, ilma, ne
tunteet ja toiveet, joita se herättää.

Ja hän hyräili siitä kuin itselleen seuraavan säkeen:

    Om nordens skönhet var hans sång,
    hur klar dess himmel är,
    hur dagen glömmer natten lång
    att gå till hvila där.

--Ja sitten tämä, jatkoi Elli, hänkin hyräillen:

    Hur skuggan där är djup och rik
    inunder björk och al,
    hur guldbestrålad hvarje vik
    och hvarje bölja sval.

--Mutta erittäinkin tämä, tarttui Olavi ja lausui:

    Hur ljuft, oändligt ljuft det är
    att ega där en vän--

Erittäinkin tämä viimeinen: ystävästä. Ei tulisia tunteita, ei riehuvaa
rakkautta, ei mitään aistillista ja intohimoista, ainoastaan tuo viileä
sydämellinen, kaukomielinen säe:

    Hur ljuft, oändligt ljuft det är,
    att ega där en vän,
    hur troheten är hemfödd där,
    och längtar dit igen.

    [Suloa Suomen laulu soi,
    sen ilmain ilontaa,
    yökaudet kuinka päivän koi
    unensa unhottaa.

    Kuin varjot siell' on runsahat
    all' leppäin, koivujen;
    kuin salmet kullan-soiluvat,
    ja vesi vilpoinen.

    Siell' ystäväinen kellä on,
    kuink' iki-ihanaa;
    kuink' onpi unhottumaton
    se uskollisten maa.]

siinä on tällaisen illan ja tällaisen luonnon suuri salaisuus
kätkettynä--ystävyydessä.

--Uskotteko sellaiseen ystävyyteen? kysyi Elli hetken kuluttua.

--Välistä on tehnyt mieleni uskoa, että se on ainoa, joka lienee jonkin
arvoinen, ainoa, joka jää jälelle, kun kaikki muu haihtuu ja katoaa. Se
on rakkauden synnyttäjä ja rakkauden perillinen. Kun rakkaus kuolee,
niin jää ystävyys elämään.

Niinhän Ellikin. Hänkin uskoi sen, uskoi niinkuin oman kauan
haparoimansa ja haaveksimansa elämän mahdollisuuden. Ja uskoi, että
Olavikin uskoi, niinkuin hän puhui.

Elli oli hänen puhellessaan varovasti tarttunut airoihin ja alkanut
hiljalleen soutaa kotirantaa kohti.

--Ei, mutta antakaa nyt minäkin soudan.--Elli ei vastustellut, ja he
vaihtoivat paikkoja siirtyen toistensa ohitse kapeassa venheessä.

Ja kun he sitten tulivat rantaan ja Elli sinä iltana käyskenteli
aitoissaan, valmisteli illallista ja istui itsekseen muiden maata
mentyä verannallaan, niin kulki hän kuin uudessa maailmassa, johon hän
aivan tietämättään oli joutunut, jossa hän liikkui kuin viileiden,
autereensinisten verhojen välissä, jotka liehtoivat ystävyyttä ja
onnea. Hän uskoi nyt niihin molempiin, hän luotti itseensä ja
muihinkin, eikä hänen miehensäkään tuntunut hänestä niin
vastenmieliseltä kuin ennen... Sehän oli siis mahdollista ja
saavutettavissa! Ja se oli tullut sieltä, mistä hän sitä aina oli
odottanut. Hänen toiveensa eivät siis olleetkaan turhat eikä hänen
elämänsä vielä loppuun eletty. Sillä voisihan sen toteuttaa ja voisi
niin helposti. Eihän siinä olisi mitään moitittavaa eikä kellään olisi
oikeutta tuomita. Saanenhan minä _ystävänä_ rakastaa ketä tahdon ... ja
saahan se olla _hän_... Hän kaipaa sitä myöskin, se on ainoa, johon hän
uskoo. Hän näytti niin alakuloiselta, mahtaako hänellä olla suuria
suruja, ehkä on joku hänet pettänyt ja hyljännyt, eikä hänellä ehkä ole
ketään, joka häntä lohduttaisi...




X.


Sunnuntaipäivä oli taas tyven, paisteinen ja hiljainen. Tyynelästä
olivat menneet kirkolle kaikki muut paitsi Elli, Olavi ja Anni.
Kirkkoajan juhlallisuus levisi tännekin, eikä moneen tuntiin kuulunut
hiiskahdustakaan kartanolta. Ei muuta kuin hevosen kellon kalahdus
haasta, jossa se veräjän suulla seisten piti pyhäänsä sekin ja tuon
tuostakin pudisti kärpäsiä luotaan. Olavi oli ollut yöllä nuottamiesten
mukana järvellä ja nukkui nyt. Elli lepäsi puutarhassa suuren pihlajan
siimeksessä ja luki.

Hän oli nyt täydellisesti tyytyväinen ja onnellinen. Hän oli päässyt
selville tunteestaan, hän tunnusti sen itselleen. Se ei häntä
vaivannut, sillä hän ei siinä nähnyt muuta kuin hellyyttä ja osanottoa,
ja hän kutsui sitä ystävyydeksi. Eikä hän halunnut sitä miksikään
muuksi muuttaakaan. Hän olisi mielestään ollut valmis tyytymään kuinka
vähäiseen vastarakkauteen tahansa. Jos olisi saanut tavata häntä edes
kerran päivässä, tai viikossa, tai vuodessakaan. Ei hän vaatinut mitään
itselleen, ei sitäkään, että _hän_ sen tietäisi. Se häntä jo tyydytti,
että oli olemassa joku, jota voi ja sai pitää ihanteenaan, joka oli
niin täydellinen ja jonka kanssa hän _olisi voinut_ olla onnellinen.

Ei hän kaivannut häntä nyt alas tulevaksikaan, ei ikävöinyt, vaikka hän
olisi viipynyt kuinka kauan tahansa kamarissaan. Kunhan vain tiesi
hänen olevan siellä eikä kiirehtivän lähtemään pois. Ehkei hän
kiirehtisikään, ehkä viipyisi koko kesän ja syksyn ja kenties
talvenkin, sillä olihan hän sanonut, että hänen olonsa Helsingissä ei
ole hänen töittensä tähden välttämätön.

Hän kuuli Olavin tulevan alas ja käyskentelevän kartanolla. Hän tuli
puutarhaan ja nojasi aitaa vasten, katsellen järvelle ja hyräillen
jotain itsekseen. Kun hän ei huomannut Elliä, antoi Elli hänen olla, ei
mennyt hänen luokseen, vaan katseli ja ihaili häntä piilopaikastaan.
Kuinka hänen vartalonsa oli miehekäs, hänen piirteensä älykkäät ja
kuinka hänen ajatuksensa mahtoivat olla hienot. Ei saa häiritä häntä,
antaa hänen rauhassa mennä kirjoittamaan.

Anni kulki siitä ohitse rantaan päin.

--Ovatko kaikki menneet kirkkoon? kysyi Olavi.

--Rouva on kotona.

--Missä hän on?

--En tiedä, minne olisi pistäytynyt.

Elli istui rävähtämättä, ja Olavi meni verkalleen takaisin kamariinsa.

Ei hän tahtonut kuvitella sitä mahdolliseksi, että Olavikin häntä
rakastaisi. Mutta heittäytyen selälleen maahan, kädet ristissä pään
alla ja pään päällä pihlajan tuuhea lehvistö, antoi hän niiden
haaveiden kuitenkin ikäänkuin suotta, ikäänkuin leikillä liehakoida
ympärillään. Voihan sitä ajatella, haaveilla, uskotella itselleen.

Pappilan rannassa oli järventakaisten venhevalkama. Uimahuoneen viereen
hiekalle kokoontui sinne lauantai- ja sunnuntaiaamuina kirkkovenheitä
kymmenittäin.

Väki alkoi vähitellen palata kirkosta. Ne tulivat peräkanaa, miehet ja
naiset eri ryhmissä, asettuivat rantapenkereelle, avasivat
eväskonttinsa ja alkoivat syödä, toisiaan odotellen. Naiset heittivät
pois nuttunsa, miehet takkinsa, istuutuivat paitahihasillaan airoilleen
ja lähtivät valkoisina ryhminä soutaa nuokuttelemaan siintäviä salmia
kohden.

Elli oli laskeutunut muutaman tutun emännän kanssa rantaveräjälle.
Olavikin ilmestyi siihen venheiden lähtöä katsomaan.

--Ettekös te lähdekään? kysyi Elli eräältä ryhmältä, joka vielä
virkaili rannalla.

--Mehän odotamme pastoria.

--Tuleeko hän teidän mukaanne?

--Meillähän on huomenna kesäkinkerit.

Elli oli aivan unohtanut sen. Nythän ne näet alkavat ja niitä kestää
useampia viikkoja. Hänen miehensä tulee siis olemaan poissa ja he
Olavin kanssa kahden kesken? Hän säpsähti sitä uutista, ei tiennyt
oikein, millä lailla hän ottaisi sen vastaan. Mutta kun hän tunsi, että
hän siitä sittenkin oli hyvillään, tuli hänelle halu olla ystävällinen
miehelleen. Hän kiiruhti laittamaan hänen matkalaukkuaan ja tiedusteli
häneltä päivällistä syötäessä, missä kylissä kinkereitä pidettäisiin.
He saattoivat hänet sitten Olavin kanssa rantaan, ja Elli vastasi
nenäliinallaan, kun pastori mennessään heilutti omaansa.

--Vai niin, että hän viipyy koko viikon poissa, sanoi Olavi heidän
pihaan astuessaan.

--Niin, nyt saatte te niin kauan tyytyä minun seuraani.

--Ja te minun.

--Minä kyllä aina ... mutta te tulette varmaankin ikävystymään niin,
että piankin lähdette pois.

--Kyllä minä pysyn täällä, niin kauan kuin vain te pidätte.

--Jos ei muuta estettä olisi, niin saisitte minusta nähden olla täällä
vaikka koko talvenkin.

--Saisinko...

Vähän illemmalla, kun Elli istui kamarinsa ikkunassa tyynelle järvelle
katsellen, tuli Olavi sinne seisahtuen kynnykselle.

--Saako tänne tulla ... tänne teidän kaikkein pyhimpäänne?

--Tulkaa vain, olkaa hyvä ... istukaa tähän keinutuoliin.

He istuivat vastakkain toinen toiselle puolen pientä pöytää. Olavi ei
ollut ennen käynyt tässä huoneessa. Elli seurasi uteliaasti hänen
silmäyksiään, kun hän tarkasteli kattoa ja seiniä, joilla riippui
muutamia öljypainotauluja, ja näki hienon ivahymyn vivahduksen hänen
huulillaan, kun hän keksi siunaavan Vapahtajan kuvan vuoteiden
yläpuolella. Elliä hävetti se, häntä vaivasivat nuo vierekkäin asetetut
vuoteetkin, ja hänen olisi tehnyt mieli jotenkuten puolustautua.

--Eikö teitä nyt peloita nukkua täällä yksin, kun miehenne on poissa?
kysyi Olavi.

Elli sanoi, että hän oli tottunut siihen, että hän tavallisesti
nukkuikin yliskamarissa, silloinkin, kun hänen miehensä on kotona.

--Ja minäkö olen nyt vallannut teidän kamarinne?

--Eihän se mitään ... kyllähän meillä aina on tilaa.

--Tämähän on tämä huone aivan minun huoneeni alla.

--Niinpä melkein.

--Eikö teitä häiritse, kun minä useinkin niin myöhään valvon ja liikun
tuolla ylhäällä?

--Ei toki ollenkaan ... minä kuulen kyllä, niin kauan kuin valvon,
milloin te istutte, kävelette tai keinutte, ja minä luulen tuntevani
teidän liikkeistänne, milloin teiltä sujuu työ hyvin.

--Mistä te sen?

--Ettekös te viheltele, kun olette oikein tyytyväinen?

--Kuuluuko se tänne?

--Kuuluu se kaikki, varsinkin kun molemmat ikkunat ovat auki.

Kävi askelia verannalla, ja samassa juoksi piika ilmoittamaan, että
tulee vieraita. Elli nousi mennäkseen saliin, mutta kynnyksellä tuli
häntä vastaan jo neiti Liina ja hänen jälessään hänen veljensä, herra
Tavela ja tuomarin neiti.

--Otetaanko vieraita vastaan? kysyi neiti Liina. Tulemmeko ehkä
sopimattomasti?

Elli ja hän tervehtivät toisiaan tavattoman hellästi ja herttaisesti,
mutta nähtävästi kuitenkin vähän teeskennellen iloaan kumpainenkin.

--Olkaa hyvä ja käykää vain sisään kaikki ... vai menisimmekö ulos
verannalle?

--Mennään verannalle!

Kun oli asetuttu istumaan, kääntyi neiti Liina Olavin puoleen ja kysyi:

--Tekö täällä nyt olette isäntänä?

--Herra Kalm se nyt on isäntänä, niin kauan kuin mieheni on poissa,
kiiruhti Elli sanomaan. Teidän velvollisuutenne, herra Kalm, on nyt
huvittaa herroja ja erittäinkin naisia ... minä annan teille täyden
isäntävallan talossani niin kauaksi.

--Mutta jos minä en annakaan sitä sitten enää takaisin, leikitsi Olavi
muiden nauraessa ja meni noutamaan herroille tupakkaa.

--Me odotimme teitä, herra Kalm, tänä aamuna kirkolle, kun ette ollut
siellä viime sunnuntainakaan, mutta te nähtävästi viihdytte täällä niin
hyvin, ettei teitä enää muualla saa nähdäkään.

--Se on minun hauskan talonväkeni ansio, että viihdyn niin hyvin.
Minulla on niin ystävällinen ja herttainen emäntä...

--Nyt te teette pilkkaa meistä, herra Kalm. Elkää uskoko häntä, hän
istuu enimmäkseen vain ylhäällä kamarissaan ja huvittelee itse
parhaiten itseään.

--Eipähän, mehän hoidamme puutarhaa, kalastamme, soutelemme,
kävelemme...

--Niinhän pastori kertoi ... hän sanoi olevansa oikein mielissään, kun
sinulla, Elli, on seuraa eikä hänen tarvitse pelätä, että sinun on
häntä liiaksi ikävä.

Elli poistui toimittamaan tarjottavaa vieraille. Häntä vähän vaivasi,
että Olavi niin keveästi kertoi heidän elämästään. Eikö niissä hänelle
ollut sen enemmän merkitystä? Ja sitten häntä harmitti Liina, joka
nähtävästi tahallaan teki kärjen joka sanaansa. Sitä ei hän koskaan
ollut voinut hänessä kärsiä, se oli niin sydämetöntä ja kylmää.

Kun hän palasi takaisin, olivat muut menneet puutarhaan paitsi Olavi ja
Liina, jotka olivat jääneet istumaan verannalle. Liina oli jo ehtinyt
ottaa esille Helsingin asiat, joista hän aina mielellään keskusteli,
teatterit, konsertit, sanomalehtipolemiikit y.m. Ja he olivat molemmat
jo innostuneet niihin niin, että tuskin huomasivat Elliä, kun hän oli
tullut takaisin. Hän istui heistä vähän matkan päähän verannan
penkille, kuulosti heitä hetkisen, koetti muutamalla sanalla yhtyä
keskusteluun, mutta ei saanut siinä pysyvää jalansijaa, kun kaikki
asiat olivat hänelle outoja. Hän oli mielestään liikaa ja vetäytyi
hetken ääneti oltuaan pois, mennen puutarhaan muita etsimään.

Kun hän taas palasi ilmoittamaan, että puutarhassa olisi teepöytä
katettu, kiitti Olavi sivumennen, ja he jatkoivat keskusteluaan. Heitä
ei alkanut kuulua tulevaksi, ja Elli lähetti heille teen verannalle.

Kun he sitten vihdoinkin lopettivat ja lähtivät muita etsimään,
löysivät he Tavelan ja Ellin rantaveräjältä, jossa he seisoivat
jotenkin ikävystyneen näköisinä.

--Missä muut ovat? kysyi neiti Liina.

--Nuoret menivät soutelemaan, vastasi Elli.

--Ai, herra Kalm, eikö mekin mennä? huudahti neiti Liina. Onhan siellä
vielä venhe, saammeko ottaa sen, Elli?

--Olkaa hyvä.

--Entä rouva Elli ja herra Tavela ... te tulette tietysti myöskin
mukaan?

Tavela olisi nähtävästi mennyt mielellään mukaan, mutta Elli ei
suostunut. He istuvat täällä rannalla ja odottavat.

Neiti Liina oli Olavin mielestä pirteä tyttö, sillä oli jotenkin
hauskoja käänteitä puheissaan, se kärsi itselleen puhuttavan jotenkin
vapaasti ja piti väittelyissä jotenkin rivakasti puoliaan. Olavi oli
sentähden hetkellisesti kuvitettu hänen seurastaan, kun sai tilaisuuden
taas pitkästä ajasta päästää itseään vähän valloilleen. Elli oli kyllä
hienompi ja syvempi ja arvokkaampi, mutta kenties vähän liian totinen
ja raskas.

Elli tunsi sen itsekin vaistomaisesti. Hän näki heidän menevän rantaan
ja laittelevan hänen venhettään reilaan, he työnsivät sen vesille, ja
Olavi auttoi Liinaa kädestä, vei hänet sillä lailla perään saakka ja
käyttäytyi keikarimaisemmin kuin Ellin mielestä olisi ollut
välttämätöntä.

Kun he olivat päässeet vähän matkaa ulos rannasta, kuuli hän Liinan
ehdottavan, että he laulaisivat. Ja he aloittivat siellä dueton.
Istuessa veräjän selällä alkoi maalle jääneiden mieli katkeroitumistaan
katkeroitua, vaikka he molemmat koettivat puhella keveästi ja
välinpitämättömästi. Elli koetti turhaan torjua kaikenlaisia epäilyksiä
luotaan. Olivathan ne nuo vanhoja tuttuja, olivat tavanneet toisensa
ennen, olivat tulleet tänne samalla laivalla. Kerranhan hän kuitenkin
saa kuulla sen, että Olavi on kihloissa. Mutta ei hän kuitenkaan olisi
suonut häntä Liinalle.

Ja vain se mahdollisuus pisti häntä yht'äkkiä niin, että hänen täytyi
jättää heidät sinne laulelemaan ja soutelemaan ja poistua pihaan.
Tavelalle hän sanoi syyksi sen, että hänen täytyi mennä laittamaan
illallista.

Rannasta vihdoin ylös tultuaan rupesivat vieraat iloisesti melakoiden
vannetta heittämään. Elli ei mennyt mukaan, vaikka Olavi tuli häntä
kutsumaankin. Siellä tuntui kyllä olevan hauska ilman häntäkin.

Kun vieraat illallisen syötyään olivat menneet pois ja Olavi ja Elli
tulivat heitä saattamasta, sanoi Elli:

--Teillä oli hauska tänään?

--Olihan meillä.

--Sehän oli hyvä, että ne tulivat, muuten olisi tämä sunnuntai-ilta
ehkä tullut teille hyvinkin pitkäksi.

Ääni ilmaisi hänen mielialansa. Se oli katkera ja särmikäs. Ja kun
Olavi vähän hämmästyen katsahti häneen, oli suun ympärillä se piirre,
joka ilmaisee kateutta.

Olisiko niin? Voisiko se olla mahdollista? Jotain semmoista oli hän
vähän alkanut aavistaa.

Hän yht'äkkiä herkistyi ja lämpeni, hänen tuli sääli häntä, hänen olisi
tehnyt mieli tarttua häntä olkapäihin, pudistaa hänestä pois kaikki
sellaiset luulot ja vakuuttaa...

Mutta mitä hän olisi vakuuttanut? Sitäkö, ettei hän suinkaan ollut
rakastunut neiti Liinaan? Eihän hän ollutkaan ... mutta miten hän
voisi...?

Hänelle tuli sanomaton halu olla iloinen. Hän koetti puhua Ellille
kaikenlaista hupaista kotiin mennessä, mutta ei saanut häntä sulamaan.
Maata mennessä heitti hän hänelle hyvästin tavallista sydämellisemmin
ja koetti saada hänet vaihtamaan syvää silmäystä. Mutta Elli ei
nostanut silmiään ja tuskin vastasi.




XI.


Voisiko se olla mahdollista? kysyi hän vielä uudelleen itseltään.

Ja miksei voisi? vastasi hän mielihyvällä.

Kun tarkemmin ajatteli, niin osoittivathan sitä monet merkit. Useat
kerrat oli hän viitannut siihen, että hänen elämänsä oli ikävää ja
ilotonta. Nähtävästi hän ei viihtynyt siinä asemassa, johon oli
joutunut. Ja mahdollistahan se olikin. Eihän niiden välillä ollut
vähintäkään henkistä yhteyttä, eivät ne ymmärtäneet toisiaan eivätkä
luonteetkaan käyneet limikkäin.

Olihan sentähden hyvinkin ymmärrettävää, että hänen tunteensa pyrkivät
pois, toisaalle, ja että hän oli hiukan mustasukkainenkin. Rouva parka,
sanoi Olavi hyväntahtoisen säälivästi, melkein niinkuin opettaja, joka
on huomannut oppilaansa itseensä rakastuneeksi.

Mutta yht'äkkiä leimahti hänen mieleensä ajatus, joka sai hänet pystyyn
hypähtämään.

Jos Elli minua rakastaa, niin voihan olla, että hän on rakastanut minua
siitä pitäen, kun me viime kerran tapasimme toisemme kuusi vuotta
sitten! Mutta jos niin on, niin on se todellakin suurta, on
traagillista! Miten hän on mahtanut kärsiä! Miten onneton hän on
mahtanut olla! Ja hän näki taas nuo kalpeat kasvot verannan lasin
takana ... ne olivat nuo samat kasvot ja niissä se sama ilme, jotka hän
oli nähnyt äsken vierellään maantiellä ja jotka olivat jääneet
rantaveräjälle, kun he menivät Liinan kanssa soutelemaan.

Hän oli tässä ehkä likellä syvempää elämän tragediaa kuin mitä hän oli
osannut ajatellakaan. Eiväthän ne ole verisiä tällaiset draamat, mutta
kuinka ne mahtavat kuihduttaa ja imeä pois elämän ytimen. Se, joka
kärsii, eihän hän voi ottaa ainoatakaan askelta eteenpäin, hänen täytyy
jäädä tyytymättömyytensä hivuttavaa tautia sairastamaan ja litistyä
velvollisuudentuntonsa painon alle. Ja tuo äänetön kärsimys se tässä on
niin suurta, sanoi Olavi itsekseen. Tulisten etelämaalaisten naisten
tunteiden purkauksissa oli hänen mielestään aina ollut jotain mahtavaa
ja vaikuttavaa. Tavallisinkin revolverinäytelmä oli häntä viehättänyt.
Mutta kuinka toista sentään tämä! Ei sitä helpotusta, jonka tunteiden
purkaus tuottaa, ei sitä hoivaa, että saisi maailmalle huutaa sydämensä
kyllyyden. Ei muuta kuin ikänsä istua ja koettaa kätkeä rakkauttaan,
ehkä itseltäänkin.

Tätä kaikkea kuvitellessaan tuli Olavi hellämieliseksi ja ajatteli
sitä, mitä hän muuten hyvin harvoin tuli ajatelleeksi: kuinka ihminen
sentään saattaa olla sydämetön ja kevytmielinen ja kuinka hän
tietämättään voi antaa aihetta toisen ihmisen kärsimyksiin.

Kuta enemmän hän yön hämärtyessä ja hiljaisuuden ympärillään vallitessa
ajatteli tätä kaikkea, sitä mahdollisemmilta rupesivat Ellin tunteet
häntä kohtaan näyttämään. Ja sitä mukaa kasvoi Elli hänen silmissään,
kasvoi jonkunlaiseksi salaperäiseksi olennoksi, marttyyriksi, joka
kärsii syvästi ja kärsii syyttömästi.

Mutta kun hän aamulla heräsi ja alkoi taas uudelleen läpikäydä, mitä
eilen oli ollut hänen mielessään, näytti se kaikki hänestä
mielikuvitukselta. Ehkä hän oli eilen kokonaan erehtynyt; eihän hänellä
ollut mitään todistusta, jota ei olisi voinut toisinkin selittää.
Eilinen katkeruus, voihan se olla tavallista satutetun itserakkauden
nyrpeyttä.

Mutta samalla hän kuitenkin koetti saada kaikki siksi, miksi eilen oli
luullut sen huomanneensa. Kuta vähemmän todenmukaiselta se näytti, sitä
enemmän tahtoi hän sen semmoiseksi kuvitella.

Epävarmana laskeutui hän alas. Tästä lähin tulisi hänen kuitenkin panna
kaikki pienimmätkin seikat tarkasti huomioonsa.

Elli ei ollut verannalla, jossa he tavallisesti aina tapasivat
toisensa. Eikä häntä näkynyt muuallakaan. Turhaan haki Olavi häntä
puutarhastakin, ja aamiainen oli laitettu yhdelle hengelle.

--Eikö rouva ole kotona? kysyi hän vihdoinkin.

--Rouva meni jo aamulla varhain heinäniitylle.

Se tuli vähän odottamatta ja niinkuin olisi siinä ollut jotain
tarkoitusta. Miksi hän oli mennyt yksin? Olihan ollut puhetta siitä,
että kun tulee jokin kaunis luokopäivä, mennään yhdessä heinää
tekemään.

Ikäänkuin vähän pettyneenä söi hän aamiaisensa. Yksin siinä istuessaan
tuli hän ensi kerran tarkastaneeksi ruokasalia. Se näytti nyt yht'äkkiä
niin surkean ja epätoivoisen näköiseltä, oli kuin leima talonväen
elämästä. Niihin oli noihin värittömiin ja vähän likautuneihin seiniin
ja noihin kuluneihin huonekaluihin painunut koko heidän avioelämänsä
ikävyys ja yksitoikkoisuus. Tässä he syövät kumpikin nurkallaan,
tuijottavat lautaseensa, eikä kummallakaan ole mitään virkkamista
toisilleen. Joskus vain kuuluu: »Saanko leipää» tai: »Voi loppuu»
t.m.s.

Olavi koetti asettua työhönsä, mutta ajatus pyrki pois aineestaan.
Äskeinen kuva mielessään heidän elämästään hän ei voinut mitenkään
käsittää, kuinka tuo Elli oikeastaan ollenkaan saattoi tulla toimeen ja
kuinka hän ei siihen paikkaansa menehtynyt täällä, jos hän kerran
kaipasi ja haaveksi jotain parempaa. Eihän hänellä ole minkäänlaista,
ei etäisintäkään mahdollisuutta saavuttaa, mitä toivoo, eikä edes niitä
toiveitaan unohtaa. Ei seuraa, ei viihdytystä, ei uusia vaikutelmia,
jotka haihduttaisivat sitä sumua, mikä alinomaa seisoo ympärillä.

Jonkun aikaa istuttuaan ja keinuttuaan oli Olavi taas alhaalla. Hän
kysyi tietä heinäniitylle, otti hattunsa ja lähti sinne.

Niitty oli järven lahdelmassa vähän matkaa talosta. Tie kulki haan
läpi. Hänen aitaa lähetessään kuului sen takaa hiottavan viikatteen
helinää, pian niitä yhtyi kaksikin samaan tahtiin, ja puitten lomitse
alkoi jo vilkkua valkopaitaisia niittymiehiä. Miehet niittivät, naiset
kulkivat jälessä kouhotellen. Niityn ranteet kasvoivat kaunista
solakkaa haavikkoa, metsän laidassa oli lato, jonka kupeelle oli tehty
tuli, mistä savu nousi kohtisuorana patsaana heleään, tyyneen
aamuilmaan. Niityltä tuoksahti tulijaa vastaan tuores, niitetty heinä.

Hänelle tuli yht'äkkiä ilo mieleen, yksi noita tunteen puuskahduksia,
joista ei tiedä, mistä ja mitä varten ne tulevat. Ja notkeasti ponnahti
hän aidan yli ja hyppeli ojien poikki. Häntä hurmasi halu heittäytyä
johonkin uuteen seikkailuun, hakea jotain, jota ei ollut ennen kokenut.
Ja mikä häntä siitä estäisi, mikä häntä sitoisi, miksei hän sitä
tekisi? Entisyydestään hän oli selvillä, tulevaisuudesta hän ei
välittänyt. Ja muutamissa silmänräpäyksissä menivät hänen ajatuksensa
niin pitkälle, että hän rupesi puolustaumaan itsensä edessä. Tunteilla,
sanoi hän, ei ole muita lakeja kuin omansa ... ne eivät huoli muista
esteistä kuin niistä, joita eivät voi voittaa!

Elli oli heittäytynyt kuivien tuoksuvien heinien päälle pitkäkseen
latoon. Hän oli tullut tänne varhain aamulla, keittänyt kahvia joukolle
ja haravoinut. Hän oli tarttunut työhön melkein epätoivoisella innolla,
sillä hän tahtoi saada ajatuksensa haihdutetuiksi, saada kaikki äänet
sisässään vaikenemaan. Kaiken sen, mikä hänessä oli alkanut viime
aikoina herätä, tahtoi hän taas nukuttaa ... nukuttaa ikuiseen uneen.
Mutta pian alkoi häntä työ väsyttää, ja hänen levätessään kädet pään
alla ristissä, edesään ovesta näkyvä tyyni järvi ja uhkea niitty
reippaine työmiehineen, tuli häneen taas voimakas halu vielä toivoa ...
edes vähän aikaa vielä. Silmät puoliummessa antoi hän taas haaveittensa
entiseen tapaansa lentää ja liihotella edessään, ja hän katseli niitä,
niinkuin olisi katsellut kauniita poutaperhosia. Ehkä hän eilen oli
ollut väärässä, ehkei se mitään merkinnyt. Itsehän hän oli kehoittanut
häntä pitämään vieraille seuraa. Ja ikäänkuin koetuskeinoksi, ikäänkuin
taiaksi asetti hän, että jos hän tulee tänne minua katsomaan, jos hän
hakee minut käsiinsä...

--Herra tulee! huudahti yht'äkkiä joku naisista niityllä.

Elli luuli, että se oli pastori. Mutta samassa hän näki Olavin astuvan
latoa kohti. Hän hypähti ylös ja riemastui niin, että oli vähällä
juosta vastaan. Tukka heinän vallassa ja vaatteet täynnä kukkain korsia
hän jäi ladon edustalle odottamaan ja pudisteleimaan. Hän oli avopäin,
yllään väljä, lyhythihainen mekko ja jalassa lipokkaat. Hän huitoi
huivilla helmojaan peittääkseen hämmennystään.

--Löysinpähän minä teidät!

--Oo, herra Kalm? Kuinka te olette tänne osannut?

--Minun kun tuli teitä ikävä. Mutta mitä te täällä oikeastaan
toimitatte?

--Teen heinää, niinkuin näette.

--Ladossako sitä tehdäänkin?

--Jo minä olen haravoinutkin ja keittänyt kahvia ja aioin taas juuri
lähteä, kun te tulitte.

--Ja noin te vain teette huviretkiä, ettekä virka minulle mitään.

Ellin mieliala oli jo kokonaan muuttunut. Eilisestä saakka jäytäneet
mietteet olivat kuin pois puhalletut, ja hän virkkoi vähän
veitikkamaisesti:

--Kuinkas olisin virkkanut, kun en voinut tietää, tekikö teidän
mielenne tulla mukaan.

--Antakaa minäkin rupean heinäntekoon!

--Siin' on harava!

--Ei, minä tahdon viikatteen.

--Oikeinko viikatteen ... osaatteko sitten muka niittää?

--Mitäs en minä osaisi!

Hän sieppasi joutilaan viikatteen ladon nurkasta ja alkoi niittää. Se
sujui hyvästi. Pitkinä palkareina kaatui heinä ja kokoontui molemmille
puolille kauniisiin laisteihin.

--Ottakaa vain haravanne ja alkakaa kouhotella! komensi hän Elliä.

Elli alkoi kulkea jälestä ja siirteli haravan kärjellä märkiä heiniä
erilleen toisistaan.

Muu heinäväki kokoontui heidän ympärilleen katsomaan ja kehumaan.

--Sehän käypi herrasväeltä kuin vanhoilta mestareilta.

--Nyt ne on jokaisella niittytoverinsa, nauroi muuan piioista, rouva
kun äsken valittikin, ettei hänellä ole edelläniittäjätä.

Olavi innostui niittämään. Hän heitti pois takkinsa ja liehui
paitahihasillaan koko rupeaman. Elli ehdotti, että he menisivät
päivälliseksi pihaan, mutta Olavi tahtoi, että he jäisivät syömään
niitylle muiden kanssa. Ja he söivät yhdessä kehässä suuresta perheen
padasta ja loikoivat ruokaleponsa ladon siimeksessä.

Iltapäivällä pantiin heinät ruolle, ja kuivat ruot kannettiin latoon.
Olavi ja Elli kantoivat samoilla sapilailla. Kun he kilpaa ladolta
ruolle juosten olivat sysänneet sapilaansa heinäin alle, tarttuivat he
toisiaan käsiin ja painoivat niiden varaan heittäytyen heiniä
tiukemmalle. Olavin valtasi poikamainen vallattomuus, hän teki pitkiä
hyppyjä sapilaansa varassa ja heitteli kuperkeikkoja ladon heinissä.
Hän nauroi, telmi ja sai pian Ellinkin mukaansa.

--Kerranpahan näkee meidän rouvankin nauravan, sanoivat piiat
keskenään.

Hän viskeli heiniä toverinsa päälle, hänen silmänsä säihkyivät, posket
hohtivat ja rinta kohoili.

--Teille sopisi paljoa paremmin olla noin iloinen, kuin nyt olette,
sanoi Olavi, kun he olivat istuutuneet levähtämään.

--Teille myös!

--Sentähden täytyy teidän aina tästälähin olla hyvällä tuulella ...
eikä koskaan olla niinkuin olitte eilen.

--Kuinkas minä sitten olin eilen?

--Olitte niin happamen näköinen ettekä tullut heittämään vannettakaan.

--Minun kun piti olla teetä laittamassa.

--Oliko se ainoa syy?

--Ja sitten minä ajattelin, että teillä olisi yhtä hauska ilman
minuakin.

--Teidän täytyy pyhästi luvata, ettette enää milloinkaan sellaisia
tyhmyyksiä ajattele.

--No hyvä, minä lupaan.

--Tuohon käteen

--Tuohon käteen!

Se oli lämmin, luja käsi. Olavin olisi sitä myöten tehnyt mieli kohota
hänen aaltoileville rinnoilleen, valkealle kaulalle, josta ylimmäinen
nappi oli auennut, huulille ja poskille, jotka hehkuivat ja joihin
häntä vetivät nuo suuret, vähän kosteat, häntä alituisesti seuraavat
siniset silmät.

Myöhään illalla, vasta auringon laskun jälkeen, palasivat he venheellä
kotiin. Olavi istui perässä, ja Elli oli asettunut kokkatuhdolle
käppyrään soutajien selän taa. Matka vei ympäri pitkän niemen, jonka
ruohikkorinteitä he hiljalleen soutelivat. Olavi puheli renkien kanssa,
Elli oli omissa mietteissään, oli vähän väsynyt, mutta onnellinen, niin
onnellinen, ettei tahtonut mitään muuta ajatella, ei eteensä eikä
taakseen. Ja niissä ajatuksissaan noukki hän hauenkukan kokan edestä,
tarttui lumpeeseen tai taittoi kaislan mennessään viistättäen niitä
pitkät matkat venheen kupeella.

Kun lähestyttiin kotirantaa, näytti siellä kaikki, uimahuone, venheet,
sauna ja nuottakota, niin omituisen myhäilevältä, kuin olisi niiden
sisään lukittu jotain hyvin kallista ja salaperäistä. Ja kun hän muiden
edellä nousi ruispellon piennarta pihaan, tuntui tähkäin kahina
kuiskailulta, ja pihaportti narahti toisella äänellä kuin ennen. Hänen
olisi tehnyt mieli tarttua johonkin ja puristaa jotain rintaansa
vasten. Ja kun Usko hyppäsi pihamaalla häntä vastaan, tarttui hän sitä
etukäpäliin ja kaulaan ja pyörähti sen kanssa monta kertaa ympäri.




XII.


Elli oli muuttanut ruokapöydän ikävästä ruokasalista hauskalle
valoisalle verannalle, ja sen ääressä tuli heille tavaksi istua vielä
kauan senkin jälkeen, kun ruuat olivat pois korjatut ja väki lakannut
liikkumasta ja kesäinen luonto hetkeksi silmänsä ummistanut.
Tavallisesti asetti Elli aina astian täynnä tuoreita kukkasia keskelle
pöytää ja istui sen ääressä ompeluksineen, sill'aikaa kun Olavi
poltteli, käyskenteli edestakaisin lattialla, katseli ulos ikkunasta,
puheli, kertoi ja tuon tuostakin istahti toiselle puolelle pöytää
vastapäätä Elliä.

Heille oli vähitellen ilmautunut yhä enemmän puhelemista.
Tavallisimmatkin pikkuasiat huvittivat, sillä niistä tuli aina esille,
että he rakastivat samaa, olivat samaa mieltä ja olivat juuri olleet
sitä samaa sanomassa, minkä toinen oli ehtinyt sanoa.

Alussa enimmäkseen Olavi puhui. Elli vain kuunteli, kasvot onnellisina
ja huulilla hyväksyvä hymyily. Ainoastaan joskus hän väitti vastaan,
kun Olavi lausui jonkin oudomman ajatuksen, jota hän ei heti osannut
sulattaa, mutta väisti pian ja oli taipuvainen omaksumaan kaikki, mitä
kuuli. Kaikenlaiset uudenaikaiset mielipiteet, joita hän kirjoista oli
lukenut ja jotka olivat tuntuneet hänestä niin »hirveiltä», soivat
Olavin suussa luonnollisilta ja ymmärrettäviltä. Hän kertoi Olaville
avonaisesti, että hän ennen aikaan, luettuaan Ibsenin »Noran», oli
tuominnut häntä siitä, että hän jätti lapsensa, mutta että kun Olavi
nyt selitti, ettei muuten ollut mahdollista ja että Noralla oli
velvollisuuksia itseäänkin kohtaan, se alkoi tuntua Ellistäkin
välttämättömältä.

Useat niistä »totuuksista», joita Olavi lausui, tarttuivat melkein
sanasta sanaan hänen mieleensä ja soivat siinä yhtämittaa. »Naisten
oikeus määrätä elämästään ja hakea itse vaikutusalansa täytyy tietysti
olla yhtä suuri kuin miestenkin»----»Ne vanhemmat, jotka eivät ole
tytöilleen antaneet siihen samaa tilaisuutta kuin pojilleenkin, ovat
ankarasti moitittavat».

----»Minä pidän suurena onnettomuutena, että avioliitto on rikkomaton
laitos, sillä eihän vihkiminen oikeuta avioelämään, vaan rakkaus».

Kirkon oppia, pappeja ja raamatun totuuksia hän arvosteli ja puhui koko
ajan, niinkuin olisi Ellikin jo aikoja sitten ollut samaa mieltä.
Tottahan oli, että hän oli kaikkia noita asioita usein itsekseen
ajatellut, mutta kaikkialla näyttivät aitaukset niin korkeilta, ettei
hän itsekseen uskaltanut ruveta niiden yli nousemaan. Mutta nyt tuntui
niin suloiselta, kun voimakas käsi auttoi häntä toiselle puolelle,
jossa kaikki oli kuin kotoisampaa ja valoisampaa.

--Voi, voi, mitä te puhutte! sanoi hän usein, mutta kun Olavi kysyi:

--Eikö se sitten ole totta? niin ei Elli voinut olla myöntämättä:

--Ehkä se sitten on.

Ja Olavi oli mielissään ja nautti siitä vaikutuksesta, mikä hänellä oli
Elliin. Sentähden viihtyi hän yhä paremmin hänen seurassaan ja antautui
vastustelematta sen miellyttävän tunteen valtaan, joka syntyy, kun
tietää olevansa ihailtu ja rakastettu. Ja hän tuli yhä enemmän
vakuutetuksi siitä, että Elli rakastaa häntä. Monet merkit sanoissa,
silmäyksissä ja käytöksessä sen hänelle ilmaisivat. Hän unohti
päätöksensä olla mistään muusta välittämättä kuin työstään eikä enää
pitänyt kiinni teoriastaan »järjen puhtaasta tyydytyksestä». Häntä
huvitti nähdä, mihin tällainen suhde, joka oli hänelle aivan uutta ja
erityistä, kehittyisi. Eihän siitä hänelle voisi syntyä mitään
suurempaa häiriötä tai vastusta. Eihän se häntä mitenkään sitoisi, kun
hän ei antaisi sen kärjistyä. Hehän voisivat lähetä toisiaan kuin kädet
selän taakse vapaaehtoisesti sidottuina, kumartua toisiaan vasten, ei
puristaa rintaa rintaa vasten, mutta kuitenkin suudella toisiaan--
kurkalta.

Ja sen mielentilansa hiljaa kantaessa joutui hän pian puhumaan
itsestään ja esittämään pääpiirteet elämästään.

Alussa antoi hän siitä vain kylmiä ulkopiirteitä, kertoi
perheoloistaan, äidistään, sisaristaan, huolettomasta lapsuudestaan,
iloisista ensi ylioppilasvuosista, Helsingin elämästä ja
ulkomaanmatkastaan. Mutta sitten hän tuli vähitellen puhumaan
rakastumisistaan ja kihlauksistaan, jotka olivat puretut. Hän puhui
niistä mietelmäin muodossa ja otti vain kuin selvittääkseen esimerkkejä
omasta itsestään.

--Usein kuulee sanottavan, sanoi hän eräänä iltana, että rakkaus on
kaikkein hellintä ja hienointa, mitä maailmassa on, että se jalostuttaa
ihmistä ja saattaa kaikki hyvät voimat meissä liikkeelle...

--Eikös se sitten niin tee?

--Jos se niin tekisi, niin täytyisi sen kai vaikuttaa takaisinpäinkin,
jättää jotain jälkeä itsestään, kun se on kadonnut. Mutta minä luulen,
ettei ainakaan tässä kohden pidä paikkaansa sananlasku, että työ
tekijäänsä kiittää.

--Minä en oikein ymmärrä.

--Ettekö? Mutta minä tiedän sen omasta kokemuksestani ja jos sallitte,
niin otan esimerkin itsestäni.

--Ottakaa ... on niin hauskaa kuulla teidän puhuvan itsestänne.

Olavi kertoi, kuinka hän oli vähitellen alkanut kyllästyä ja kuinka hän
sitten viimein oli rikkonut suhteensa vähintäkään sääliä tuntematta,
vaikka näki toisen sydäntä särkevän surun ja epätoivon. Kuta enemmän
toinen itki, kuta surkeampana hän esiintyi ja samalla koetti panna
kaikki viehätysvoimansa liikkeelle ja vedota hänen hellyyteensä, sitä
kylmemmäksi tuli toinen.

--Minä välistä melkein toivoin, että hän kuolisi, että hänelle
tapahtuisi jokin onnettomuus, päästäkseni siitä säälin tunteesta, joka
minua vaivasi. Minä tietysti kohta taas kauhistuin tätä ääretöntä
itsekkyyttäni ja minä halveksin itseäni, mutta minä en voinut sille
mitään. Kaikki paremmat tunteeni olivat kuin kuolluksissa.

Kun Elli ei vastannut mitään, sanoi Olavi:

--Te varmaankin tekin kauhistutte tällaista ... tuomitsette ehkä...

--En, sanoi Elli verkalleen asettaen sanansa, minä ymmärrän sen--aivan
hyvin--omasta kokemuksestani.

Olavi katsoi ulos ikkunasta, Elli ompeli, ja vähään aikaan he eivät
virkkaneet mitään. Olavi jo vähän katui tunnustustaan. Mutta sitten
kysyi Elli arasti:

--Rakastaako hän teitä vieläkin?

--En tiedä, minä en ole häntä tavannut moneen vuoteen, sen jälkeen kuin
lopullisesti erosimme.

--Mutta ehkä taas entiset tunteenne havahtuisivat, jos hänet
kohtaisitte?

--En luule, meissä oli niin paljon erilaista sekä luonteissa että
katsantotavoissa, etten uskoisi niiden koskaan soveltuvan yhteen.

--Eihän se sitten olisi mahdollista, uusi yhtyminen.

--Eihän olisikaan. Mutta olkoon se kuinka ymmärrettävää tahansa, se
siitä kuitenkin jää, että on tuottanut toiselle tuskaa ja kärsimyksiä,
ja sellainen ei jää koskaan rankaisematta. Minä olen saanut osani
minäkin.

Hän puhui--itseään kuitenkin vähän säälien ja ikäänkuin omaa tilaansa
hellytellen--ettei hän senjälkeen ole oikeata tunnetta löytänyt, ei
itsestään eikä muista.

--Se on tullut kuin kostoksi se, että minä vähitellen olen tullut
siihen uskoon, ettei oikeata epäitsekästä, suurta tunnetta olekaan ...
ehkä olen väärässä, mutta siltä minusta vain tuntuu.

--Minä luulen, että olette väärässä.

--Kuinka niin?

--Niin, minä vain luulen, että olette väärässä sekä itsenne suhteen
että muiden ... ja tuomitsette itseänne liiaksi.

--Olisihan lohdutus, jos niin olisi ja jos muut olisivat parempia kuin
minä.

Kuinka avonainen hän on, kuinka suoraan hän tunnustaa vikansa! Olisiko
sitä kukaan muu tehnyt? Kaikkihan ne, hän, Ellikin, koettavat peittää
ja salata omia vikojaan, esiintyä aina paremmassa valossa. Sentähden
hän ei olisi voinut häntä tuomita, vaikka hän olisikin tehnyt väärin.
Hän näyttää niin alakuloiselta ja kärsivältä ... on ehkä tullut tänne
huoliaan pakoon. Hän tarvitsee uskottua, semmoista, jolle saa huolensa
puhua. Ja Ellille tuli halu häntä vaalia, lohduttaa ja hoitaa ...
silittää hänen otsaansa ja tukkaansa ... suudella hänen silmiään.

--Ette tekään ole niin paha kuin itse luulette, sanoi hän hellästi.
Ette saa panna sitä niin sydämellenne ... onhan se mennyttä, eihän
sille enää mitään voi.

Eihän hän oikeastaan ollut enää pitkään aikaan tuota asiaa muistanut.
Sen jälkeen oli jo paljon muutakin samanlaista tapahtunut, hän oli jo
aikoja sitten rauhoittanut omantuntonsa. Mutta kun hän näki, millä
osanotolla Elli häntä kuunteli, niin hänen teki mieli kertoa, ja
kertoessaan hän sai katuvan mielentilansa takaisin sen verran, että hän
vähän itsekin uskoi, mitä puhui.

Olivathan ne vanhoja oireita tällaiset, olihan hän samalla tavalla
tehnyt selkoa menneisyydestään kaikkien muidenkin uusien suhteiden
alkaessa, ja olihan se aina samalla tavalla vaikuttanut. Häntä se
välistä tympäisi, varsinkin aamulla herätessä ja muistellessa, mitä
illalla oli puhuttu. »Se on sitä samaa iankaikkista!»

Mutta kun taas oli tullut ilta ja kun he taas istuivat verannalla
kahden kesken, niin he palasivat samaan aineeseensa, hän teki uusia
syytöksiä itseään vastaan ja antoi Ellin puolustaa hänen tekojaan. Elli
puolusti ja koetti osoittaa hänelle, että hän antoi niiden liiaksi
painaa mieltään.

--Te olette ehkä ensimmäinen, joka ei ole minua tuominnut ja joka on
minua oikein ymmärtänyt, sanoi Olavi.

--Enhän minä muuta tiedä, sanoi Elli onnellisena, mutta minä ajattelen,
että te hyvässä tarkoituksessa teitte sen, minkä teitte ... olisittehan
te kuitenkin tulleet onnettomiksi molemmat, kun ette _te_ kerran häntä
rakastanut ... ja eiväthän siis ainakaan vaikuttimenne olleet huonot...

--Sehän se on ainoa, joka on minua lohduttanut.

Olavi heltyi, hän antoi vielä kerran anteeksi itselleen, ja kun hän
niitä aikoja oikein ajatteli, niin olihan hän kärsinyt kenties yhtä
paljon kuin tuo toinenkin.

Elli osasi hänen mielestään asettua niin hyvästi hänen kannalleen, ja
siitä hän nousi hänen silmissään. Miten hän oli mahtanut kärsiä sen
tunteensa alla! Ja minä kun en ole sitä aavistanutkaan, en tiennyt
siitä mitään kaikkina noina pitkinä vuosina. Mutta enköhän sentään ole?
Ja hän kysyi itseltään, eikö hänestä välistä ollut tuntunut, niinkuin
joku aavemainen olento olisi häntä seurannut, kulkenut mykkänä ja
kuulumattomana hänen edellään, ja eikö hän ollut silloin tällöin nähnyt
noita kalpeita, itkettyneitä kasvoja ikkunan ruudun takana. Eihän sen
tarvinnut olla mahdotonta, onhan niitä, jotka väittävät tuollaisia
tiedottomia vaikutuksia olevan olemassa.

Ja hellällä, tutunomaisella, hyväilevällä äänellä sanoi hän Ellille:

--Mutta tässä minä vain kaiken aikaa puhun itsestäni ... kertokaa tekin
jotain itsestänne!

--Mitäs minä ... eihän minulla ole mitään.

Yön taas hämärtyessä, kun ei oikein erottanut toinen toisensa
kasvonpiirteitä eikä Elli enää nähnyt ommellakaan, sai Olavi hänet
kuitenkin vähitellen puhumaan. Hän johti puheen heidän yhteisiin
muistoihinsa: hänen vierailuunsa Ellin kotona ja lähtöönsä sieltä. Ja
hän sai selville, että Elli muisti kaikki hänen sanansa ja tekonsa,
että hänellä oli ollut ikävä hänen mentyään ja ettei hän ymmärtänyt,
kuinka hän sen jälkeen oli tullut menneeksi naimisiin. Sitten hän
kertoi, kuinka he melkein väkisin olivat saaneet riuhtaista hänet äidin
kaulasta, kuinka sitten oli ajettu talvisena harmaana päivänä
virstoittain ja penikulmittain ja hän vain tuijotti sivulleen, jossa
vitkalleen vaelsi jäljellepäin lumeen peittynyttä aitaa ja matalaa
havumetsää. Ilta pimeni, poikettiin synkkään metsään, nietokset
näyttivät yhä kasvavan, ja puut notkistuivat tien poikki lumen
painosta. Tultiin tänne, nietokset vain yhä nousivat, lunta oli
lapioitu seinien ympärille, ja kun tultiin sisään, oli ikkunan ruutu
puolitiehen lumessa. Hän oli silloin tuntenut itsensä kuin elävältä
haudatuksi. Vaikeahan siihen oli ollut tottua, mutta siinähän tuo
sitten oli mennyt.

Olavi kuunteli häntä utelias, tarkkaava piirre kasvoillaan, lisäsi itse
sen, minkä kertoja näytti jättävän pois, ja luuli ymmärtävänsä oikean
syyn kaikkiin noihin hänen kuvaamiinsa mielentiloihin.

Elli kertoi vielä talvisesta elämästään täällä maalla. Aamulla se vielä
menetteli, kun päivää vähän näkyi ja ihmisiä liikkui tästä läpi pihan.
Mutta sitten tulivat ne pitkät illat, jolloin ei kuulu muuta kuin
kellon nappaisu ruokasalin seinältä ja ulkona silloin tällöin kaivon
vintin narina. Panisi maata, mutta eihän aina saa untakaan, varsinkaan
kuutamoiltoina, kun kalpea valo kiertelee huoneita ja siirtyy ikkunasta
ikkunaan jäähileitä kimmellyttäen. Silloin hän usein muiden maata
mentyä hiipii ulos, ottaa suksensa ja lähtee hiihtelemään alas jäälle.
Vastaantulevat satunnaiset yölliset matkustajat herähtävät
horroksistaan reen perässä, katsovat harralla silmin outoa haamua
eivätkä pitkään aikaan saa sanaa suustaan, ennenkuin ovat jo pitkän
matkaa ohitse. Mutta Elli hiihtää ja hiihtää, vitilumi lähtee edellä
juoksemaan, hän kiertää niemen nenitse, nousee metsään, liukuilee
heinäteitä ja läpi avattujen veräjien eikä palaja kotiin, ennenkuin on
aivan väsynyt. Hän on innostunut kertoessaan ja punastuu vähän omaa
innostustaan.

--Jotakinhan sitä tulee tehneeksi täällä yksinäisyydessään, kun ei ole
muutakaan. Te varmaankin ajattelette, että se on kovin lapsellista ja
naurettavaa.

--Miksi niin ... ei suinkaan ... päinvastoin ... kertokaa nyt vieläkin
jotain...

--Eihän nyt ... olen teille jo muutenkin puhunut liian paljon itsestäni
... ei se ole ollenkaan hauskaa ... ehkä teitä jo väsyttää.

--Väsyttääkös teitä, kun minä kerron itsestäni?

--Teidän on aivan toista ... mutta en minä vielä kenellekään ole voinut
puhua niin avonaisesti kuin teille.

Ja taas kertomaan. Eihän sentään pidä luulla, että elämä aina on niin
surullista ja toivotonta hänellekään. Kesät ovat hauskemmat, hän saa
hoitaa puutarhaansa, kalastaa ja kulkea väen mukana töissä. Ja kesän
aikana, sanoi hän, tulee useinkin niin valoisia, keveitä, iloisia
ajatuksia, ettei itseään tunne. Kun hän joutohetkinään istuu tuolla
pikkuniemen kärjessä nuottakodan kupeella, katselee laivoja ja ottaa
niiden laineita vastaan, niin on häneen siellä kuin kasvamalla kasvanut
usko siihen, että sieltä tulee jotain erikoista ... jotain, joka ...
joku, joka ... jonkinlainen pelastaja ... »En minä tiedä oikein
mitä ... ne ovat sellaisia mielikuvituksia, sellaisia avosilmäisen
unia ... (hän sekautuu vähän, mutta pelastuu siitä ja jatkaa:) ... minä
tarkoitan ... mitä minä sanon, minä kuvittelen, että joku hyvä kapteeni
keksisi minut siitä kiikarillaan, laskisi laivansa rantaan, kutsuisi
minut huvimatkalle ja veisi minut Helsinkiin tai jonnekin sinne
päin...»

Hän nauroi, pani pois Olavin paperossikotelon, jota hän oli sormiellut,
aukoillut ja taas sulkenut ja tarttui työhönsä.

--Saanko sakseni?--Kiitos!

Sitä seurasi äänettömyys, jolloin Elli leikkasi vaatetta ja Olavi
ryyppäsi teetä lasista, jonka Elli oli hänelle illallisen loputtua
vielä täyttänyt.

--Mutta sieltä ei ole vielä tullut sellaista kapteenia? kysyi Olavi
merkitsevästi.

Elli väisti taitavasti ja sai esille keveän luonnollisen naurahduksen:

--Eihän ne ... niillä on kaikilla ne vanhastaan viitoitetut väylänsä,
joita ne purjehtivat.


Ne olivat ihania nämä illat ja yöt, jolloin he istuivat näin puhellen
ja varovasti toisilleen aukoellen elämäänsä, Ellille varsinkin, sillä
hän oli niin onnellinen, ettei hän enää mitään toivonut, ei edes tullut
enää ajatelleeksi, että se kerran loppuu. Eikä Olavikaan tehnyt
itselleen selkoa siitä, seuraisiko tästä mitään, vai tähänkö tämä
päättyisi. Hän nautti vain siitä, että sai puhua, että häntä hartaasti
kuunneltiin ja että hän Ellin joka sanasta sai vahvistusta siihen, että
hän oli häntä rakastanut ja yhä rakasti.

Aamurusko useinkin valaisi jo keveitä kesäpilviä, ennenkuin he
huomasivat ajan olevan käsissä mennä levolle.

--Katsokaa taaskin, kuinka hienoa on tuo punertava pilven reuna.

--Ei mutta todellakin ... vielä ihanampi kuin eilen.

--Jos ihmiselämäkin aina noin ihanoituisi ... toisena aamuna
kauniimmaksi kuin toisena.

--On niitä aikoja välistä, jolloin se sen tekeekin.

--Ja kun ei ajattele, mitä sitten tulee, niin...

Vaikka auringon yläkulma jo kiilui puiden lävitse, eivät he sittenkään
olisi hennoneet erota. Menivät ulos, kävivät puutarhan aidan luo ja
katselivat siihen nojautuen järvelle päin, jossa saaret olivat kuin
kohonneet korkeammiksi, haaveellisiksi...

--Mutta nyt meidän täytyy mennä, sanoi Elli, paljonko kello jo on?

--Kohta kaksi.

--Kuinka aika kuluu! Huomenna täytyy olla järkevämpi.

Mutta yhtä kauan he istuivat huomennakin.




XIII.


Elli oli tullut avonaiseksi ja iloiseksi. Muutamissa päivissä hän oli
kuin kehittynyt nuoremmaksi ja noussut kuin nuuduksistaan. Jäykkyys ja
entinen arkuus olivat kadonneet ja oli tullut liikkeitä ja äänen
vivahduksia, jotka eivät olleet pitkään aikaan olleet käytännössä.
Hänen olisi tehnyt mieli laulahdella ja iloita lintujen kanssa, jotka
hänen herätessään visertivät kuin _hänelle_ serenaadejaan pitäen.

Hän ei oikein muista, mikä päivä viikosta tämä on. Perjantai se sentään
taitaa olla: maanantainahan he olivat niityllä, tiistaina he istuivat
ja puhuivat verannalla siitä ja siitä, keskiviikkona istuivat he
samalla lailla ja eilen illalla niinikään. Sunnuntai näytti olevan niin
kaukana, että se melkein kuului menneisyyteen. Nykyaika, elämä, alkoi
maanantaista!

    Riemu, autuus osas olkoon,
    luonnon laps sä kaunoinen
    ------
    Riemu, autuus osas olkoon
    luonnon laps sä kaunoinen--laulahteli hän pukeutuessaan.

Oli siitä aikaa, kun hän oli laulanut näin.

--Ostaako rouva marjoja? tuli piika kysymään.

--Mitä marjoja ne ovat?

--Mansikoita!

--Ostetaan, ostetaan ... mitatkaa jauhoja kukkura kuppi!

Laskeutuessaan rantaan uimaan hän oli niin hyvällä mielellä, että hänen
käyntinsä tuntui hänestä itsestäänkin keveältä ja reippaalta. Hän
hypähteli, hyräili yhä ja heitteli uimalakanaansa olkapäältä toiselle.
Ja alkoi tulla tuollaisia hullunkurisia, tyttömäisiä ajatuksia...

Olenkohan minä kaunis? ajatteli hän avatessaan vaatteitaan
uimahuoneessa. Jos tietäisin, pukevatko nämä vaatteet minua? Jos
tekisin uuden puvun ja kysyisin herra Kalmilta neuvoa!... Hän katseli
käsivarsiaan, tutkisteli, olisivatko ne kauniit, jos saisivat olla
näkyvissä ... täyteläiset ne olivat ja valkoiset.--Kuinka täällä on
puhdasta ja lämmintä, kuinka onnelliselta näyttää tuo tyven veden
pinta! Kuinka autuaallista on elämä! Kuinka maailma välistä voi olla
ihana!... Hän hajoitti tukkansa, nakkasi sen eteenpäin ja antoi levitä
avonaiselle rinnalleen. Kerran hän oli aikonut leikata hiuksensa,
tyhmää se olisi ollut, se tuo Olavi ei kärsi leikkotukka-naisia. Ja nyt
hän heitti taas sen taapäin sulavalla päänliikkeellä, jonka hän oli
tekevinään kuin jonkun nähden, sitaisi sen juuresta nauhalla ja
kietaisi kaikki päälaelleen. Pienessä peilissä, joka riippui
ikkunapielessä, hän tarkasteli silmiään, joissa oli toinen loisto kuin
tavallisesti ... suuremmat, mehevämmät ja tummemmat.

Verkalleen hän laskeutui veteen, antaen auringon paahtaa jäseniään.
Usko oli juossut hänen jäljessään rantaan, työntänyt auki uimahuoneen
oven ja tullut portaiden päähän vikisemään ja häntäänsä heiluttamaan.
Elli alkoi houkutella sitä luokseen veteen. Koiran teki mieli, se
katseli käpäliään, yritti lähteä uimaan, mutta ei saanut päätetyksi.
Elli taittoi hauenkukan, vilkutti sitä ja heitti sen olkansa yli kauas
jyrkkäyksen taa. Silloin otti Usko pitkän laukan, räiskäytti vettä
korkealle ilmaan ja Ellin silmille ja alkoi uida hänen ympärillään,
tuuhealla hännällään huitoen. Elli kirkaisi, juoksi portaita myöten
ylös uimahuoneeseen, paiskasi oven kiinni ja nauroi katketakseen oven
raosta koiralle, joka pyrki sekin sisään. Mutta Usko sai uida rantaan,
jossa se pudistelihe ja alkoi laukkailla edes takaisin hiekkaa pitkin,
kunnes viimein istuutui uimahuoneen sillan päähän kiltisti emäntäänsä
odottamaan.

Kun Elli nousi rannasta pihaan, tuli Olavi puolitiessä vastaan. Ellillä
oli tukka hajallaan, yhdestä paikasta vain vähän sitaistuna sinisellä
nauhalla. He menivät toistensa ohitse, Elli nauruaan pidätellen. Mutta
sitten Olavi kääntyi jälelleen ja kysyi:

--Olikos vesi kylmää, kun niin huusitte?

--Ei ollut.

Elli painoi päänsä rintaansa vasten ja meni juosten pihaan. Häntä olisi
niin kovasti naurattanut, vaikkei hän oikein tietänyt, mikä häntä
nauratti.

Ei ollut Olavi työtuulella tänäänkään vielä, uimasta tultuaan. Ei olisi
viitsinyt panna tikkua ristiin. Hänen mielestään pitäisi heidän keksiä
jotain erikoisen hauskaa ... lähteä jonnekin ulos, kun oli niin kaunis
ilma. Ehtiihän sitten taas lukea ja kirjoittaa, kun tulee sadepäiviä.

Ja pian oli päätetty, että he lähtevät pappilaan ja tekevät sen
retkensä jalkaisin.

--Mutta jaksatteko te kävellä?

--Josko minä jaksan kävellä!

He söivät nopeasti aamiaisen ja menivät kukin laittautumaan
matkakuntoon. Hetken kuluttua oli Elli jo valmis ja odotti verannalla
vierastaan. Hän oli pukeutunut keveään, lyhythihaiseen, kaulasta
avonaiseen mekkoon, päässä pikku lakki, puukko vyöllä ja jalassa
lipokkaat. Tukka oli melkein yhtä hajallaan kuin uimasta tultua. Hän
oli vähän levoton siitä, miten hän vaikuttaisi, mutta kun Olavi tuli
alas ja näki hänet, luuli Elli huomaavansa hänen silmistään, että puku
oli hänen mieleensä.

--Lähdetäänkö sitten?

--Lähdetään!

Ja juoksemalla juoksi Elli alas rappusista. Usko loikoi siinä jo
tavallisella paikallaan päivänpaisteessa.--»Usko se! Usko se! tule
mukaan, Usko!»--Ja iloissaan, kun kerrankin sai luvan seurata mukana,
hypähteli se pystyyn ja alkoi taas laukkailla edestakaisin pihamaata
pitkin.

--Ai, mutta meillä ei ole matkasauvoja! huudahti Elli.

--Me taitamme ne tiepuolesta mennessämme.

Ilma oli lämmin ja puhdas, koivut kahden puolen tietä levittivät
lehtiensä tuoksua, ja maantien multa oli vielä vähän kostea
varjopaikoista yöllisen pikkusateen jälestä.

Haan veräjän takana seisoivat Tyynelän hevoset, katselivat aidan yli,
lepäsivät ruokalepoaan ja huiskuttivat kärpäsiä. Kun he näkivät tuttuja
tulevia, nostivat he päänsä veräjän selälle ja aukoilivat silmiään
ikäänkuin luokseen kutsuen.

--Mennään pikku Pulmua katsomaan! ihastui Elli.

Se seisoi siinä emänsä ja vanhan ruunan välissä, pisti turpansa aidan
raosta ja tavoitteli huuliensa väliin kätösiä, jotka koettivat niitä
taputella.

--Katsokaa, kuinka se on hieno ... herranen aika ... niinkuin
silkkisamettia!

--Soko ... soko ... soko...

Elli antoi sille sokeria, jota oli sitä varten ottanut mukaansa. Se
otti sen pienten huuliensa väliin, veti turpansa pois, maisteli vähän,
purra narskutteli muutamia kertoja päätään nyökytellen ja tahtoi kohta
taas uutta. Elli häntä syötteli ja suositteli ja aikahevoset seurasivat
sitä suojelevin silmäyksin itse siihen osallisiksi pyrkimättä.

--Ei nyt enää ... ei makeata mahan täydeltä ... hyvästi Pulmu!

Mutta hänellä oli yhä halu jotain keksiä, ryhtyä johonkin.

--Entä keppimme? Meidän täytyy saada jostain kepit!

--Antakaa minulle puukkonne, niin minä leikkaan tuolta pihlajan.

Elli koetti vetää veistä tupesta, mutta ei saanut sitä irtautumaan.
Olavi tuli avuksi ja he vetivät yhdessä.

--Ai, ai, enhän vain leikannut?

--Ette leikannut ... te, joka olette aina niin varovainen.

--Minäkö varovainen? puhui Olavi maantien ojan takaa pihlajata
katkaistessaan ... joka olen aina tehnyt niin paljon tyhmyyksiä
maailmassa.

--Leikannut monta haavaa?

--Ja haavoittanut sekä itseäni että muita. Mutta te vasta varovainen
olette ... ette koskaan ole tehnyt mitään tyhmyyksiä.

--En leikannut mitään haavoja, toisin sanoen.

--Olisitteko sitten tahtonut?

--Enhän.

--Siinä on nyt keppinne ja tässä veitsenne ... mistä olette saanut niin
kauniin veitsen?

--Tahdotteko sen? Te saatte sen mielellänne!

--Enhän toki...

--Ottakaa vain ... teidän täytyy ... muistoksi minulta.

Elli irroitti tupen vyöltään ja kiinnitti sen Olavin nutun nappiin.

--Kiitoksia vain ... mutta nythän te olette aseeton.

--Sitä suurempi syy on minulla toivoa, että te puolustatte minua.

--Keitä vastaan?

--Niin, keitäs vastaan te täällä todellakin minua puolustaisitte!...
No, onhan aina lehmiä, härkiä, sikoja ja--ja pahoja kieliä.

--Pahoja kieliä!

--Jotka jo kuuluvat pitävän suurta huolta siitä, että minä mieheni
poissa ollessa asun nuoren herran kanssa saman katon alla.

--Kummankohan meistä pitäisi muuttaa majaa! On ne ihmiset hassuja!

Ja näin he reippaasti kävellen ja keveästi jutellen kulkivat toinen
toista kärryn jälkeä, sill'aikaa kun Usko juoksi edellä tuon tuostakin
hypähdellen metsään ja sieltä takaisin.

Tultuansa sille mäelle, jossa he tätä tietä ensi kerran kulkiessaan
olivat istuneet, seisahtuivat he vähäksi aikaa lepäämään ja näköalaa
katsomaan.

--Oletteko käynyt Puijolla? kysyi Elli.

--Olen useinkin. Kuinka niin?

--Ilman vain, minulle muistuu aina tällä paikalla mieleeni, mitä
minulle tapahtui, kun ensi kerran nousin sinne. Ja hän kertoi, kuinka
hän nähdessään tuon avaran näköalan oli yht'äkkiä siitä niin
huumautunut, että oli alkanut hyppiä, teuhata ja käsiään yhteen
taputtaa. Ne olivat katsoneet häntä hulluksi sekä opettajat että
toverit, toiset toruneet, toiset nauraneet ja pilkanneet. Sigrid oli
ainoa, joka ei nauranut ja joka tuli häntä lohduttamaan, kun hän
itki...

--Mutta kas, minähän olen unhottanut näyttää teille ... katsokaa!--ja
hän veti esille kirjeen taskustaan, pitäen osoitekirjoitusta Olavin
silmien edessä.

--Rouva Sigrid Hammar! Mitä ihmettä? kirjoitatteko _te hänelle_?

--Miksi en _minä_ kirjoittaisi _hänelle_?

--Mutta _mistä_ te hänelle kirjoitatte?

--Kirjoitan hänelle vanhoista yhteisistä muistoistamme ... kirjoitan
vähän teistäkin...

--Mitä te minusta ... saanko lukea?

--Ette saa...

--Mutta milloin olette mielipiteenne hänestä muuttanut? Tehän
tuomitsitte häntä niin.

--Tuomitsinko? En tiedä. Mutta minun teki niin mieleni kirjoittaa
jollekulle jotain itsestäni ja samalla saada tietää, kuinka hänen
on ... onko hän onnellinen vai onneton.

--Minua ilahuttaa suuresti se, mitä olette tehnyt.

--Ilahuttaako?

--Ilahuttaa siksi, että näen, kuinka vapaamielinen ja valistunut te
todella olette: olette koko merkillinen papin rouva!

--Tunnetteko te hänen veljensä?

--Tunnen hyvinkin.

--Mitä hänestä on tullut?

--Hän on tätä nykyä Helsingin hienoimpia keikareita, yksi noita, joita
näkee joka päivä tavanmukaisella esplanaditunnilla kulkevan Edlundin
nurkalta Uudenteatterin kohdalle ... aina muodinmukaisissa vaatteissa
... hän on jonain ylimääräisenä senaatissa.

Hän oli ollut Ellin ensimmäinen rakkaus ja hänen ensimmäinen suuri
pettymyksensä, kertoi hän, sillä Sigridin veli ei hänestä välittänyt.
Sen hän oli huomannut eräissä lasten tanssiaisissa. Ja siitä hän oli
ollut niin onneton .... niin onneton, että toivoi kuolemaa ... oli
itkenyt niin, että oli luullut näkönsä menevän ... ja ollut niin
mustasukkainen, niin kateudesta raivostunut, että välistä pelkäsi
siihen paikkaan menehtyvänsä ... ja kun se tyttö, se kilpailija oli
vielä hänen vierustoverinsa koulussa... Oo! kuinka hän häntä vihasi ja
vihasi koko maailmaa!

Olavi käveli Ellin rinnalla uteliain, hämmästynein ja samalla vähän
iloisin silmin katsellen häntä, jonka kasvoilla hän ei koskaan ollut
nähnyt sellaista hehkua eikä äänessä sellaista painoa. Hänen olisi
yht'äkkiä tehnyt mieli tarttua häntä tuohon käteen, joka teki niin
kiihkeän, miltei intohimoisen liikkeen, vetäistä hänet luokseen ja
painaa suudelma hänen avonaiselle kaulalleen. Mitenkä hän sen ottaisi
vastaan? suuttuisiko hän? juoksisiko tiehensä? Viime päivinä Elli oli
alkanut häntä yhä enemmän miellyttää, alkanut hänen itsensä huomaamatta
mennä kuin hänen veriinsä: joka liike, kasvonpiirre, sana ... häntä
miellytti hänen murteensakin kansanomaisine käänteineen.

Kivikkoisena mäkenä laskeutui maantie alas notkoon, jossa oli joki ja
joen poikki silta. Jo kauas näkyi sieltä vatsallaan loikovia poikasia,
jotka tuon tuostakin sivalsivat kimmeltävän kalan ylös sillalle. Elli
ja Olavi seisattivat kaiteen varaan katsomaan onkimista.

Vanhojen painuneiden arkkujen välissä juosta jollotteli musta soilta
tuleva mutavesi hiljaisissa syvämietteisen näköisissä häränsilmissä,
joiden ympärillä veden pinnalla uiskenteli laumoittain virkeäliikkeisiä
salakoita. Joka kerta kun onki heitettiin veteen, tuikkasivat ne
toistensa kilvalla sitä tavoittaakseen.

--Mistäs nämä pojat ovat?

--Tuolta ollaan virran rannalta mökistä.

Poikia oli siinä kolme ongella varustettua. He olivat niin totisessa
hommassa, että tuskin malttoivat katastaa. Apunaan heillä oli pieni
paitaressu ja liinatukka, joka keräsi kalat sillalta kuivamasta suureen
tuohiseen sitä mukaa kuin toiset vetelivät niitä ylös.

--Kenenkäs poika sinä olet? kysyi Olavi.

--Jutti Hätiten ja Heta Liita Kiitkiten.

--Vai niin, no onkos isäsi kotona?

--Heinättä on.

--Mutta minkä tähden et sinä ongi?

--Kun ei oo onkee.

--Onkisitkos, jos olisi?

Poika oli juuri korjaamassa astiaansa uutta salakkaa, joka oli korkeana
kaarena lentänyt ilmaan ja sieltä pudonnut sillalle.

--Oon minä välittä Villen ongella onkinna.

--Tässä on sinulle viisi penniä, niin saat ostaa itsellesi omituisen
ongen.

Poika ei tiennyt, mihin sen pistäisi, käänteli ja katseli sitä vähän
aikaa, mutta kun uusi salakka taas tärähti siltaan, paiskasi hän rahan
suuhunsa ja lähti juosten noutamaan saalistaan.

Olavi meni jälestä, ja Elli kuuli heidän juttelevan sillan päässä.

--Kyllähän sinun pitäisi saada onki nyt heti paikalla ... eiköhän
noilla pojilla olisi siimaa sinullekin antaa?

--Oit? niillä, voan kun n'ei anna.

--Antaa ne, kun me oikein koreesti pyydetään.

Hän sai ongen ja siiman ja yhdessä he menivät pojan kanssa sillan
korvasta pajukosta vapaa taittamaan.

Kun kaikki oli kunnossa, kiipesi Olavi Heikin kanssa aidan yli virran
äyräälle. Hän pani madonkin onkeen, neuvoi, minne viskata, ja poika
aivan hehkui haltioissaan kädet ojona ja jalat tanassa.

--Jo nykii, jo nykii! puheli Olavi hänen takanaan. Vedä, vedä!--ja
samassa vetäisi poika ahvenen maihin.

--Sillä lailla! Me sitä Heikin kanssa vasta oikeita kalamiehiä ollaan
... me ei ongitakaan salakoita ja särjensinttejä.

--Pthyi! sylkäisi Heikki urhoollisesti lieroon ja heitti taas ongen
järveen. Heti kohta alkoi viedä kohoa.

--Nosta, nosta!--Vapa notkistui, Heikki nosti, kala jutusi tullessaan,
mutta tulihan kumminkin.

--Semmoisia ... kun on kuin pikku porsas!

Jo siirtyivät siihen muutkin pojat onkineen. Elli seisoi sillalla
kaiteen takana ja katseli hymysuin kalamiehiä. Olavi näytti olevan yhtä
innoissaan kuin pojatkin. Hän keräsi heidän kalansa, jotka välistä
lensivät kauas heinikkoon, seurasi heidän onkivapojensa liikkeitä,
huudahteli ja riemastui yhtä paljon kuin hekin joka kerta, kun joku
suurempi ahven potki siiman päässä. Poikia naurattivat hänen sanansa ja
sukkeluutensa, he tulivat pian tuttavallisiksi ja vastailivat
ujostelematta. Tuollainen kylän lasten kanssa ilakoiminen oli aina
ollut Ellin suurimpia huvituksia, ja kesällä hän aina keräsi heitä
joitakuita Tyynelään heidän kanssaan onkiakseen ja marjassa
kulkeakseen. Että Olavikin noin rakasti lapsia, sitä ei hän olisi
uskonut, ja hänen oli vaikea estää liikutuksen kyyneliä silmiinsä
tulemasta katsellessaan ryhmää tuossa rannalla.

--Joko te alatte kiirehtiä? Olavi kysyi.

--En ollenkaan ... onkikaa te vain!

--Tulkaa tekin ongelle!

--Minä katselen mieluummin täältä, sanoi Elli.

He vitkailivat siinä niin kauan, että päivä jo oli puolisissa, kun
tulivat pappilaan. Koivukäytävää tullessaan he huomasivat, että pöytä
oli katettu ulkoverannalle ja että herrasväki parhaillaan oli
päivällisellä.

--Ikävä kyllä he ovat kotona, sanoi Olavi.

--Meidän täytyy asettaa niin, että päästään pois heti päivällisen
jälkeen ... minunkaan ei nyt tekisi mieleni siellä kauan viipyä.

--Mutta miksi me sitten sinne menemme? Voimmehan poiketa saamaan ruokaa
jostain talonpoikaistalosta.

--Kyllä meidän nyt sentään täytyy mennä ... he ovat jo meidät
huomanneet.

Heidät otettiin vastaan suurella riemulla ja heille valmistettiin heti
paikalla sija pöydässä toinen toisensa vieressä. Heitä kohdeltiin
molempia kuin yhteisesti, heille sanottiin, »te tyyneläiset», ja kun he
vastasivat tai kertoivat jotain, tekivät he sen kumpainenkin toinen
toisensa puolesta.

--Ai, täällä on kirje hra Kalmille, huudahti neiti Liina ja juoksi sitä
noutamaan. Katsokaa, se on naisen käsialaa, sanoi hän sen tuodessaan ja
vilahdutti kirjeen kuorta Ellin silmäin alaitse.

Mutta Olavi tarkasteli rauhallisesti päällekirjoitusta eikä sanonut
voivansa aavistaa, keneltä se voisi olla. Hän avasi, luki ja selitti
sitten, että joukko hänen tuttaviaan herroja ja naisia Helsingistä on
matkailijaretkellä ja aikoo pohjoisesta päin palatessaan kulkea tästä
kautta. He kysyvät, eikö hän tahtoisi liittyä heidän seuraansa, niin
mentäisiin yhdessä Punkaharjulle ja Imatralle.

--Milloinka ne tulevat? kysyttiin.

--Noin viikon tai parin perästä.

--Ja aiotteko mennä? kysyi Elli arasti.

--En tiedä ... tuskinpa ... en ole sitä ollenkaan ajatellut ... mutta
minä luulen, etten vielä lähde.

Elli katseli häneen ikäänkuin sanoakseen: »Niin, elkää menkö!» Olavi
luuli ymmärtävänsä hänen ajatuksensa ja lisäsi:

--Eihän se sitä paitsi sovi minun alkuperäiseen ohjelmaanikaan.

Päivällisen jälkeen otti Liina Ellin vyötäisistä ja vei hänet
puutarhaan, jossa hän heti alkoi tutkia häntä.

--Teillä on varmaankin hyvin hauska siellä Tyynelässä, koska kuulutte
siellä tekevän heinää, onkivan ja kalastelevan.

--Olimmehan me kyllä kerran ongella ja toisen kerran niitylläkin.

--Hän on kovasti miellyttävä ... eikö totta? Vai eikö hän sinusta ole?

--Onhan hän.

--Meneekö miehesi vielä ensi viikollakin kinkerille?

--En minä varmaan tiedä... vaan eiköhän hän ehkä mene.

--Meidän pitäisi panna pian toimeen joku huviretki ... mennä johonkin
saareen kaikki pitäjän nuoret.

--Niin, kyllä se olisi kovasti hauskaa, sanoi Elli.

--Et sinä oikein ole siihen innostunut ... teillä on ehkä paljoa
hauskempi siellä Tyynelässä.

--Ei, kyllä minä hyvin mielelläni.

--Entäs herra Kalm?

--Senhän sinä voit kysyä häneltä itseltään.

--Kuule, Elli, tiedätkö onko hän kihloissa?

--Hänkö? Mistäs minä sen tietäisin.

--On hän ainakin ollut.

--Kyllä hän on tainnut olla.

--Onko hän siitä sinulle mitään kertonut?

--Ei hän minulle ole ... vaan miehelleni.

Elli oli painautunut syvälle viinimarjapensaaseen terttua taittamaan.
Samassa tulivat sinne Olavi ja herra Kaarlo.

--Tuletteko noutamaan pois rouva Elliänne, herra Kalm? huusi neiti
Liina.

--Niin, eiköhän olisi jo aika lähteä.

--Mutta mihin teillä on niin kova kiire ... olkaa meillä yötä.

--Ei, kyllä meidän nyt täytyy mennä.

Liina näytti vähän ivalliselta, ja Olavi huomasi, että hän heitti
pikaisen merkitsevän silmäyksen veljeensä, joka veti huultaan hymyyn.
Kun he heittivät hyvästiään, sanoi Liina taas, Ellin pukua
tarkastellen, peitetyn pisteliäästi:

--Sinulla on niin vähän vaatteita, Elli ... etkö tahdo tätä minun
shaaliani hartioillesi?

--Ei kiitoksia ... kyllä minä tarkenen ilmankin.

Alkutaipaleesta ei puhelu tahtonut oikein sujua. Pappilaisten
kohtelussa oli ollut jotain, joka heitä kumpaakin vähän häiritsi.

Vasta kun he olivat tulleet takaisin sillalle ja istuutuneet
kaidepenkille, uskalsi Elli tehdä sen kysymyksen, joka hänellä yhäkin
oli mielessä ja joka ei lakannut häntä vaivaavasta, ennenkuin hän vielä
kerran sai sen tehdyksi.

--Ettekö sitten todellakaan mene niiden matkailijain mukana, kun ne
tulevat?

--En mene ... he tuskin tulevatkaan ... minä kirjoitin heille
kirjekortilla, ettei heidän ainakaan sen vuoksi tarvitse tulla, että
liittyisin heidän seuraansa.

Kun päivä vielä oli korkealla ja kun kotiin ei ollut kiirettä,
poikkesivat he sillan korvassa olevaan mökkiin ja istuivat siellä
mökinväen kanssa jutellen pitkän aikaa. Ja lähdettyään taas liikkeelle
kävelivät he kiiruhtamatta, istuskellen ja lepäillen vähän väliä
tiepuolessa ja kuunnellen ilman laulua sähkölankapylväissä.

--Te ette soita? kysyi yht'äkkiä Olavi.

--En ole saanut siihenkään tilaisuutta yhtä vähän kuin niin moneen
muuhunkaan, vaikka olisin niin halunnut. Minusta on monta kertaa
tuntunut siltä, että jos olisin osannut soittaa, olisin ollut paljoa
onnellisempi ja säästynyt monesta suuresta surusta.

--Onko teillä sitten ollut paljon suuria suruja?

Ellin olisi yht'äkkiä tehnyt mieli sanoa kaikki, avata koko sydämensä,
ei muuta kuin sanoa vain ja sitten juosta tiehensä. Hän virkkoi vain:

--Kelläpä niitä ei liene ollut, milloin suurempia milloin pienempiä.

--Kyllähän niistä taitaa jokainen saada osansa ... ennemmin tai
myöhemmin.

--Oletteko _te_ ollut elämässänne onneton?

--Sanokaa, mitä luulette?

--Mistäs minä sen tietäisin.

--Olen kai minäkin. Mutta mistä ihmeestä me nyt tulimme tähän aineeseen
... keskellä tällaista ihanaa iltaa ja myhäilevää maisemaa.

--Se onkin aivan hullua! sanoi Elli, ja he nousivat taas kävelemään.

--Paras onni maailmassa, sanoi Olavi, on olla onneaan ajattelematta.
Meidän pohjoismaalaisten vika on se, että me pyrimme yhtä paljon
mittailemaan sekä onnemme korkeutta että onnettomuutemme syvyyttä ...
määrittelemme, millaista sen pitäisi olla ja ei olla ... ja kun sen
sitten kerran sattumalta saavutamme, niin ei se tunnu millekään
toiveihimme verrattuna. Etelämaalaiset ne ampuvat sen kuin lennosta,
kun se sattuu heidän kohdalleen, nauttivat siitä päivittäin,
välittömästi...

--Niin se on ... se on aivan totta se ... niin tahdon minäkin tästä
lähin aina tehdä! sanoi Elli vakuuttavasti.

He tulivat taas sille mäelle, missä oli virstapylväs. Sähkölanka lauloi
taas niin, että se kuului maantielle saakka.

--Kylläpä se nyt on levoton, sanoi Olavi. Se merkitsee varmaankin
äkkinäistä sään muutosta tuo.

--Voi, voi, kunhan ei taas tulisi sateita ja rumia ilmoja.

Kun he tulivat Tyynelään, oli verannan ovi suljettu, ja Elli meni
kyökin kautta avaamaan. Palatessa oli hänellä liina hartioillaan ja hän
näytti vähän hämmentyneeltä.

--Mieheni on tullut kotiin, sanoi hän vain.

--Vai niin ... onko hän täällä kamarissaan?

--Ei, hän kuuluu jo menneen levolle.

He eivät olleet kumpainenkaan tulleet ajatelleeksi sitä mahdollisuutta.
Se vaikutti heihin epämiellyttävästi ja häiriten. He olivat näinä
päivinä aivan unohtaneet, että häntä oli olemassakaan. Sanaakaan
sanomatta, muistamatta edes toivottaa hyvää yötä lähti Olavi nousemaan
ylikertaan.

Elli jäi vielä vähäksi aikaa askaroimaan verannalle. Pastori oli siinä
syönyt iltasen, jonka tähteet olivat vielä pois korjaamatta, ja
heittänyt hattunsa ja matkalaukkunsa tuolille, josta ne olivat
pudonneet lattialle. Elli ei voinut niihin kajota, hän kutsui piian
niitä korjaamaan ja käski tehdä itselleen tilan salin sohvalle. Mutta
kun pastori ei ollut vielä nukkunut ja kuuli liikuttavan, pisti hän
päänsä oven raosta ja huusi Ellin luokseen makuuhuoneeseen.




XIV.


Kaikkina noina iltoina, kun he istuivat ja puhelivat Ellin kanssa
verannalla, oli Olavi aina noussut ylös huoneeseensa omituinen itseensä
tyytyväinen tunne rinnassaan. Olihan Elli hänen ... eihän hänen olisi
tarvinnut muuta kuin ojentaa kätensä ja ottaa. Oli ollut kokonaista
kuusi vuotta ja tulisi aina olemaan.

Ottaisinko? kysyi hän. Hän mietti kauan ja vastasi sitten: en.

Ei, ei hän ainakaan tahtonut pitää kiirettä, ja hänelle oli kylläksi
tieto voittonsa mahdollisuudesta.

Rakastanko häntä? kysyi hän sitten ja vastasi: en tarpeeksi ... tai
oikeammin: kyllä tarpeeksi ollakseni hänen ulkonaista rauhaansa
häiritsemättä.

Ja se oli hänestä niin jalomielistä, että hän ajatteli sitä ihaillen
itseään. Hän olisi tahtonut, että kaikki ne, jotka tavallisesti olivat
sanoneet häntä kylmäksi, itsekkääksi ja tunteettomaksi, olisivat
voineet nyt nähdä hänet.

Mutta kun hän nyt kuuli, että pastori oli tullut kotiin, ja kuuli hänen
huutavan Elliä luokseen ja Ellin menevän hänen huoneeseensa, niin hän
alkoi näyttää omissa silmissään naurettavalta.

Häntä alkoi hermostuttaa ja harmittaa koko tämä suhde.

Tuon tuostakin hän oli heidän pappilasta kävellessään miettinyt neiti
Liinan ja hänen veljensä käytöstä heitä kohtaan. Eikä hän nyt voinut
päästä siitä, että oli jotain erityistä merkitystä heidän
viittauksissaan ja muutamissa vivahduksissa heidän kasvoillaan. Se
katse, jonka Liina vaihtoi veljensä kanssa pappilan puutarhassa, ja
omituinen vähän ivallinen hymyily tämän huulilla tulivat yhtämittaa
hänen eteensä.

Tietysti ne voisivat keksiä mitä hyvänsä ja vaikkapa kurillaankin panna
liikkeelle jos jonkinlaisia juttuja! Ja tietysti he veisivät ne
mukanaan Helsinkiin. Hän jo kuvitteli, kuinka hänet siellä
vastaanotettaisiin, kun kaikki toverit taas olisivat koolla ja
kohtaisivat hänet Esplanaadilla.--»Vai niin, vai sinä olet hakkaillut
nuoria papin rouvia siellä kesälaitumillasi!--No, ja millä
menestyksellä?--Elä helvetissä, senkö se on sen meidän yhteisen
ystävämme Mikko Aarnion rouvaa hakkaillut!»--Ja se, mikä häntä eniten
harmitti, oli, että hän luuli näkevänsä heidän kasvoistaan, ettei
valloitus, puolustajasta päättäen, heidän mielestään ollut erikoisemman
vaikea ja kunniakas.

Ja oliko se ollenkaan mikään valloitus? Sitä hän ei ollut ennen
epäillyt, mutta alkoi sitä epäillä nyt. Minkä nojalla hän oikeastaan
oli luullut voivansa päättää tuon varmuutensa valloituksestaan? Mitä
takeita hänellä oli siihen, ettei hän kokonaan ollut erehtynyt? Eikö se
vain ollut hänen omia kuvittelujaan, että Elli oli ollut häneen
rakastunut kaikki nämä kuusi vuotta? Eikö hän ole ollut lyhytnäköinen
ja lapsellinen sepittäessään koko tuon tragedian hänen kärsimyksistään?

Hän luuli ymmärtävänsä, mitä ne oikeastaan ovat tuollaiset suhteet,
johon hän oli joutumaisillaan. Saattaahan olla, ettei Elli ole niin
onnellinen kuin tahtoisi olevansa ja että hän luulee kaipaavansa tuota
»jotain parempaa», jota kaikki naineet naiset, varsinkin lapsettomat,
kaipaavat. Mutta siinä onnettomuudessa on huvinsakin, on aina pieni
uutuutensa, varsinkin kun saapi valoisina kesäöinä puhua siitä jonkun
kanssa, joka viitsii kuunnella. Ja mikä tyydytys itserakkaudelle saada
seuralaisekseen joku, joka on vähän erikoisempi, kun muut saavat tyytyä
kansakoulunopettajiin! Mutta sitä edemmä meneminen, valtavan tunteen
tunnustaminen ja sen vietäväksi antautuminen--se ei tietysti voisi
tulla kysymykseenkään!

Minä tahtoisin nähdä, sanoi hän itselleen ja hymähti ivallisesti, mikä
kauhistus ja siveellinen loukkautumus »kuvastuisi hänen kasvoillaan»,
jos minä tahtoisin kehittää suhdetta edemmäksi, odottaisin jotain tai
vaatisin jotain. »Mutta mitä _ajattelette_ minusta!» Tai sitten sitä
vanhaa ruikutusta: hänhän ei ole vapaa, hänenhän täytyisi pettää,
valehdella, teeskennellä, hän ei voisi katsoa rehellisiä ihmisiä
silmiin j.n.e.

Ja kuta enemmän hän ajatteli asemataan, sitä naurettavammalta se
hänestä alkoi näyttää. Mitä kaikkea olikaan puhuttu näinä päivinä,
vaivuttu kaikenlaisiin helliin tunnelmiin, istuttu yöt pitkät kahden
kesken ja katseltu maisemia ja auringon laskuja ja nousuja--miehen
poissa ollessa. Ja sitten tulee mies kotiin, tulee se kaiken kiusan syy
ja kaiken onnettomuuden alku, kutsuu luokseen ja saa, arvattavasti
suudelman vahingon palkkioksi.

Minä olen narri! yksi maailman kaikkein suurimpia narreja!--ja hän
paiskautui vuoteeseensa.

Mutta vaikka hän koetti, ei hän kuitenkaan voinut pidättyä väijyen
kuuntelemasta pienintäkin risahdusta alikerrasta. Hän näki hänet
tämänpäiväisessä somassa puvussaan ja hänelle tuli hurja halu ryöstää
hänet itselleen, ottaa omakseen hänet, joka oikeastaan oli _hänen_
omaisuutensa. Silloin tällöin hän oli sieltä erottavinaan puhelua,
milloin pastorin, milloin Ellin. Hän jo nousi ylös vuoteestaan, hiipi
ovensa luo, avasi sen ja koetti kuunnella vieläkin tarkemmin.

Mutta silloin hän suuttui itseensä.

Olenko minä aivan hullu? Mitä minä ajattelen! Olenko kadottanut
järkeni?

Vai olenko ehkä mustasukkainen? Kenelle? Mikolleko?

Tämä oli hänestä jo liiaksi naurettavaa... Hänkö, joka ... hänkö
mustasukkainen sellaiselle...?

Hän naurahti ylenkatseellisesti, kirosi hermojaan ja nakkasihe taas
vuoteeseensa.

Mutta hän ei sittenkään saanut unta silmiinsä eikä Elliä pois
mielestään. Ne kuvat, jotka yhtämittaa syntyivät ja vaihtelivat hänen
mielessään, olivat kuin yöllisiä itikoita, jotka aina ovat korvan
kuuluvilla, mutta joita ei koskaan saa oikein käsiinsä eikä luotaan
karkoitetuiksi. Jos yksi loittonee, kuuluu toinen jo lähenevän. Yö oli
jo kulunut yli puolen, huone alkoi valkenemistaan valjeta ja hän loikoi
yhä käsivarsi pään alla ja silmät kattoon tuijottaen.

Vähitellen alkoi hänestä kuitenkin näyttää siltä kuin hänen äskeiset
päätelmänsä Ellin tunteista sentään olisivat olleet väärät. Se ei ehkä
sittenkään ollut tavallista naisen turhamaisuutta ... kuka tietää,
mihin saakka sen tunteet jo ovat kehittyneet, ja voihan olla, että hän
jo aikoja sitten on elänyt hänestä erillään. Hän rakastaa _minua_, ja
mahdotontahan olisi, että hän voisi minut pettää. Ja hän alkoi
kuvitella, että Elli on hiipinyt pois huoneesta, mennyt ulos ja
nojautunut puutarhan aitaa vasten, josta hän nyt katselee ulos järvelle
ja odottaa, että minä hänet siellä näkisin. Hänen naisellinen vaistonsa
on sanova sen hänelle... Hän oli jo melkein kuulevinaan liikettä ulkoa,
hän pidättelihe kauan eikä olisi tahtonut nousta katsomaan. Mutta hän
nousi kuitenkin, sanoen syyksi itselleen sen, että hänen täytyy sulkea
ikkuna, josta tulee aamukylmää sisään. Päivä jo sarasti, järveltä
nouseva usva oli vetäytynyt pitkänä häntänä niitylle ja pelloille ja
vaippui metsän rinteessä puiden yli. Mutta pihamaalla ei näkynyt
ketään.

       *       *       *       *       *

Aamulla hän heräsi siihen, että kuuli narinaa rappusissa, ja pastori
astui oven täydeltä huoneeseen.

--Hei vain! huudahti tämä iloisesti ja asettui kädet puuskassa keskelle
lattiaa. Täällä se mies vain vielä venyy, ja päivä jo kuluu pitkän
kuusen latvassa.

--Huomenta, huomenta! sanoi Olavi hieroen unta silmistään. Mitäs kuuluu
pitäjälle?

--Eipähän mitään erikoista! Oletko sinä edes uinutkaan, kun en minä ole
ollut komentamassa.

--Olenhan aina välistä.

--Välistä?--Sukkiasiko haikailet? Siin' ovat!

Olavi oli noussut istumaan ja työntänyt jalkansa ulos vuoteesta. Hän
haukottelihe, venyttelihe ja pudisti pois väsymystään.

--Joko kinkerit ovat loppuneet? kysyi hän.

--Vielähän niitä on toinenkin viikko minun osakseni.

Hän istuutui Olavin keinutuoliin, sytytti paperossin pöydältä ja alkoi
laverrella asioistaan.

Olavi peseytyi, pukeutui ja tarkasteli sillä välin ystäväänsä. Tämä oli
niin täydellisesti tyytyväisen ja rauhallisen näköinen, kuin Olavin
mielestä voi olla ainoastaan onnellinen aviomies, joka on matkalta
palattuaan tavannut talonsa täydessä kunnossa ja hellän vaimonsa
vastassaan veräjällä.

He menivät yhdessä alas ja tapasivat Ellin aamiaispöydässä odottamassa.
Rouva oli Olavin mielestä yhtä tyytyväinen kuin herrakin. Olavi koetti
etsiä hämmennystä hänen kasvoissaan, jotain pahan tuulen merkkiä siitä,
että mies oli tullut kotiin, mutta hän näytti olevan niinkuin ei olisi
mitään muutosta tapahtunut. Melkein oli hän kuin olisi ollut iloisempi
ja vapaampi ja jotenkuten kuin turvallisempi. Tavallisesti hän ei ennen
ollut koskaan kääntynyt miehensä puoleen ja jos sanoi jotain, sanoi hän
sen syrjittäin. Nyt hän kertoi pastorille heidän heinänteostaan, puhui
pappilaisten käynnistä heillä ja heidän käynnistään pappilassa, josta
pastori taas sai aihetta puhua Liinasta ja ehdotella häntä Olaville.
Ellikin otti siihen leikkiin osaa.

Se oli Olavin mielestä kaikista selvin todistus, että hänen eiliset
päätelmänsä sittenkin olivat oikeat, ja hänen yöllinen mielentilansa
palasi takaisin. Hän tekeytyi jäykäksi ja juhlalliseksi, mietti jotain
pistosanaa, jotain purevaa ja pilkallista. Hänen olisi tehnyt mieli
sanoa jotain raakaa ja loukkaavaa. Mutta kun ei siihen ilmaantunut
tilaisuutta, oli hän vaiti, pyysi anteeksi ja nousi ennen muita
aamiaispöydästä.

Hän ei ole mustasukkainen, sillä hän ei vähääkään hänestä välitä,
uskotteli hän itselleen. Hän on vain harmistunut siitä, että oli
kuluttanut kokonaisen viikon turhanpäiväisesti ja jättänyt työnsä
keskeneräisenä lepäämään. Ja hän vakuutti itselleen olevansa melkein
iloinen siitä, että hän näin pian oli saanut luoduksi päältään tunteen,
joka ehkä olisi voinut tulla hänelle hankalaksikin.

Hän kuuli, että pastori tuolla alhaalla oli kovassa hommassa lähteä
heinäniitylle ja että hän kutsui Elliäkin mukaansa kahvineuvojen
kanssa.

--Herra Kalm! huudettiin yht'äkkiä hänen ikkunansa alla. Ettekö tekin
tule heinään?

--Kiitos, mutta ei minulla nyt ole aikaa.

--Ehkä tulette ainakin päivälliskahvia juomaan ... se on aivan likellä
tuossa rantapellon alla.

--En tiedä ... minä tuskin ehdin.

--Tulkaa nyt vain!

Mutta hän oli päättänyt olla menemättä. Itsepintaisesti hän istui
pöytänsä ääressä lukien, kirjoittaen ja polttaen paperosseja toisen
toisensa perästä. Mutta kerä sydänalassa ei ottanut sulaakseen.

Jonkun tunnin parin kuluttua hän näki Ellin tulevan takaisin niityltä,
kiipeävän aidan yli, kulkevan pellon piennarta ja katoavan tallin taa.
Hän kuuli hänen laulahtavan kartanolla ja verannalla, nähtävästi
huomiota herättääkseen. Hetken päästä kuului hän nousevan vinnille ja
siellä jotain askaroivan. Olavi ei liikahtanut istuimeltaan eikä ollut
hänen läsnäoloaan huomaavinaankaan, vaikka ovi oli auki ja vaikka Elli
viivyttelikin odotellen.

Päivällispöydässäkin onnistui hänen säilyttää jäykkyytensä ja kylmä
kohteliaisuutensa. Häntä huvitti olla kertaakaan Ellin puoleen
kääntymättä ja häneen katsomatta. Hän näki, että se vaikutti ja että
Elli kävi siitä ensin äänettömäksi ja sitten surulliseksi. Ja kun hän
taas heti päivällisen jälkeen nousi ja meni pois, näki hän, että Elli
loi häneen pitkän kysyvän katseen.

Elli istui verannalla ommellen, kun Olavi auringon laskiessa tuli alas
ja meni pastorin kamariin. Siellä kuului hän pyytävän pyssyä lainaksi
ja sanoi aikovansa mennä yöksi lintuja ampumaan.

--Ota veikkonen velikulta!

Vähän päästä hän tuli ulos täysissä metsämiehen tamineissa.

--Menettekö metsälle? kysyi Elli.

--Menen.

--En tiennyt teidän olevan metsämies.

--Olenhan minä vähän sitä ja tätä.

--Mutta ettekö tahdo syödä illallista, ennenkuin lähdette?

--Ei kiitoksia.

--Vaan jos minä panen teille evästä mukaan?

--Elkää vaivatko itseänne ... saanhan jostain talosta järven rannalta,
jos jotain tarvitsen.

Ja hän meni vieraasti ja virallisesti hattuaan kohottaen.

Elli jäi katsomaan hänen jälkeensä. Mikä häntä vaivasi? Hän oli ollut
niin omituisen jäykkä ja juhlallinen koko päivän. Melkein kuin jostain
loukkaantunut. Ei hän tule niitylle, kun pyydän tulemaan, vaivoin
vastaa, kun häntä puhuttelen, tuskin on näkevinäänkään. Mutta millä
tavalla olisin voinut häntä suututtaa?

Hän arveli, otaksui, luuli yht'äkkiä käsittävänsä sen. Mutta eihän hän
silloin olisi ollut _minulle_ tyytymätön. Pitäisihän hänen tietää,
ettei se ole _minun_ syyni. Ehkei se olekaan mitään, ehkä vain turhia
kuvittelen.

Hänen olisi tehnyt mieli mennä Olavin jälestä rantaan, mutta ei
uskaltanut. Sen sijaan hän siirtyi verannalta puutarhaan ja istuutui
kiikkulaudalle ompelemaan. Siitä näki hän Olavin soutelevan tyyntä
lahden pintaa pitkin ja sitten katoavan saarien suojaan.




XV.


Sunnuntaiaamuna kysyi pastori Elliltä, eikö hän lähde kirkkoon. Elli
vastasi, ettei häntä haluta.

--Miksei? Minä ajattelin, että olisi menty ripille.

--Ripille? kysyi Elli ivan ja ylenkatseen sekainen vivahdus äänessään.
Ehdotus tuntui hänestä niin epäonnistuneelta ja päivä niin huonosti
valitulta kuin suinkin. Aavistiko mies ehkä hänen ajatuksensa, kun hän
virkkoi arasti ja vähän hämillään:

--Niin, miksemme voisi mennä ripille...

--Miksemme voisi mennä, sanoi Elli ääntään hiukan matkivasti venyttäen.
Sitten hän lisäsi, nousten aamiaispöydästä ja alkaen koota astioita:
Mene jos tahdot ... minä en nyt kuitenkaan tunne mitään erityistä
kutsumusta.

--Kuinkas minä yksinäni?

--Mikset voisi yhtä hyvin yksinäni?

--Ei se sovi ... ihmiset sitä kovin kummastelisivat.

--Minun tietääkseni on ripillä käyminen kunkin yksityinen asia, johon
kenelläkään ei ole syytä sekaantua, sanoi Elli ja meni keittiöön.
Pastori, joka tunsi hänen aika-aikaiset pahat tuulensa ja tahtoi niitä
aina väistää, antoi hänen olla.

Oli alkanut tulla seläntakaisia kirkkovenheitä pappilan rantaan, ja
tavallisuuden mukaan poikkesivat arvokkaammat emännät keittiöön rouvan
puheille levähtämään ennenkuin lähtivät kulkemaan maataivalta kirkolle.

Elli kuuli heiltä, että Olavi oli ollut pyhää vasten yöllä järven
takana kylän kentällä nuorten kanssa tanssimassa. Aamun valjetessa
kuului sitten lähteneen sydänmaalle päin pyssy olallaan.

Kun pastori oli valmis lähtemään, kysyi hän vielä kerran kamarinsa
ovelta:

--Et siis tulee?

Miksei hän oikeastaan voisi mennä. Mitä hän täälläkään tekee yksinään
koko pitkän päivän. Mutta ripille? Nuo puoleksi pakolliset
ripilläkäynnit olivat aina olleet hänelle vastenmieliset. Hänestä
tuntui sitä paitsi, ettei Olavi sitä hyväksyisi, että hän pilkallisesti
hymähtäen sanoisi: käyttekö _te_ ripillä? Mutta jos hän ei menisi,
kuinka se taas selitettäisiin? Pappilassa ollaan niin valmiit kaikkia
selittämään.

--Minä tulen, sanoi hän.

Ei koskaan ollut elämä kuitenkaan tuntunut hänestä niin äitelältä kuin
tänään, kun hän yksi-istuimisissa kärryissä yhdessä miehensä kanssa
ajoi ulos pihalta. Hän tuskin mahtui kaitaiselle istuimelle leveän
vierustoverinsa kupeelle, joka käytti tilaisuutta kietoakseen vasemman
käsivartensa hänen vyötäisensä ympärille, kun oikealla hoiti ohjaksia.
Kun edes olisi päässyt noista hyväilyistä, tuosta ruumiillisesta
koskettamisesta! Monet kerrat hän oli vannonut tekevänsä siitä lopun ja
monet pitkät yöt itkenyt vuoteensa äärimmäiseen nurkkaan paenneena, kun
häneltä oli puuttunut tahdonlujuutta ajaakseen päätöksiään perille.

Sehän on sinun velvollisuutesi, oli hänen äitinsä hänelle sanonut, kun
hän sille itkien valitti, sinähän olet siihen sitoutunut, olet antanut
sanasi etkä voi ottaa sitä takaisin.

Eikä se viime aikoina ollut tuntunutkaan niin raskaalta kuin alussa.
Kun Olavi nyt oli tullut, kun voi häntä ajatella ja mielessään
kuvitella yöllä niinkuin päivälläkin ja kun tiesi saavansa olla hänen
seurassaan, sai hän sen kaiken, mikä häntä muuten vaivasi, helpommin
unohtumaan. Mutta nyt tuntui taas siltä kuin hän olisi ollut kokonaan
poissa, kuin hän olisi ollut häneen suuttunut eikä hänestä koskaan
tulisi vähääkään välittämään. Elämä tuntui sentähden taas entistään
turvattomammalta ja tyhjemmältä.

He tulivat ajaessaan samoille paikoille, missä olivat Olavin kanssa
kävelleet ja ajelleet ja jotka alkoivat muodostua hänelle
jonkinlaisiksi muistopaikoiksi: tulivat tuolle mäelle, jossa olivat jo
niin monta kertaa istuneet virstapatsaan luona, sillalle, jossa hän oli
poikain kanssa onkinut ja jossa taaskin olivat kalastamassa samat
pojat, jotka toissa päivänäkin. Eihän siitä ollut kulunut kuin yksi
ainoa päivä, mutta se oli kuitenkin kaikki jo kuin jotain kaukaista
menneisyyttä.

Ja kun hän tuli pappilaan, oli kaikessa se vanha, vuosikausien vanha
väritys. Se ei ollut ollenkaan se sama pappila, jossa hän ensimmäisenä
sunnuntaina Olavin tulon jälkeen oli ollut. Hän itse oli nyt puettu
mustaan, kun pappilan nuorilla ja muilla vierailla oli valkeimmat
kesävaatteensa. Hän istui salissa vanhain vakavain rouvain kanssa,
jotka eivät osanneet keksiä mitä sanoa, ja heidän mukanaan hänen täytyi
mennä varhain alkavaan rippisaarnaan, kun nuoret jäivät verannalle
heidän jälkeensä katselemaan. Hän melkein olisi toivonut, että joku
olisi kysynyt häneltä, minne Olavi oli jäänyt, ja että neiti Liina taas
tekisi viittauksiaan. Se olisi hänestä ollut kuin merkki siitä, että he
luulivat Olavin hänestä vähän välittävän, että he olivat huomanneet
jotain hänessäkin. Mutta kukaan ei puhunut hänestä sanaakaan.

Koko pitkän kirkkoajan sai hän istua kuumassa, sipulille ja hielle
haisevassa täyteen ahdetussa kirkossa. Rippisaarna oli pitkä ja
väsyttävä, katkismussaarnasta, jonka hänen miehensä suoritti, ei
tahtonut loppua tullakaan ja puolipäiväsaarnan kestäessä hän oli siihen
paikkaansa menehtyä.

Hän koetti haihduttaa aikaa ajattelemalla kaikkia niitä hetkiä, jotka
hän oli ollut yhdessä Olavin kanssa, ja muistella niitä puheita, joita
heillä oli ollut. Hän painautui penkkiin, sulki silmänsä ja kuvaili
eteensä hänen ulkomuotonsa, liikkeensä, äänen vivahduksensa ja
katseensa. Mutta miksi oli heidän välinsä sitten eilen niin yht'äkkiä
muuttunut? Hän näki sen nyt vielä selvemmin kuin eilen, mutta ei voinut
enää mitenkään saada vakuutetuksi itseään, ettei se mitään merkinnyt ja
ettei se ollut tahallista ja aiottua. Mitäs hän minusta välittäisi!
Olenhan ollut mieletön sitä toivoessanikaan mahdolliseksi. Ja sitä ei
hän enää voinut salata itseltään, että hän sentään joskus oli sitä
toivonut, välistä ehkä vähän luullutkin: silloin kun hän esimerkiksi
puhui itsestään, tai kun hän tuli sinne niitylle häntä noutamaan, tai
kun istui verannalla pöydän takana ja katsoi häneen, tai aina kun
puristi hänen kättään hyvää yötä sanoessaan.

Mutta nyt ne merkit eivät hänen mielestään enää mitään merkinneet. Hän
istui taas tässä entisessä elämässään, entisessä ympäristössään
etäämpänä kuin koskaan ennen kaivatusta onnestaan. Pastorikin tuli aina
sakastista ja istuutui hänen viereensä, kun kirkkotoimituksilta jouti,
ja tarjosi hänelle virsikirjansa, josta hänen olisi pitänyt veisata.

Onkohan kukaan ihminen tässä maailmassa niin onneton kuin minä? kysyi
hän itseltään moneen kertaan. Ja mistä syystä? Mitä minä olen tehnyt
tämän kohtaloni ansaitakseei? Kun hän ei sitä muualta löytänyt, koetti
hän hakea sitä itsestään. Ehkä hän oli itse rikkonut jotain tämän
kaiken ansaitakseen, sillä eihän syyttömiä kuriteta eikä kiduteta. Kun
vain olisi tiennyt, mitä se oli, ja saanut sovittaa sen! Hänelle
muistui mieleen äitinsä puheet. Hän oli aina aavistanut, ettei Elli
tulisi onnelliseksi. »Meidän suvussa on aina ollut sellainen pyrkiminen
muuhun kuin siihen, mikä meille on annettu», oli hän kerran sanonut.
Eikä hän itsekään näyttänyt elämäänsä tyytyväiseltä. Hän ei rakastanut
isävainajaa niinkuin olisi tahtonut. Mutta miksi kuitenkin hän oli se,
joka kaikin voimin tahtoi naittaa minut? Eihän minulla olisi ollut
kiire! Olisinhan voinut henkeni elättää tavalla tai toisella. Ja kuka
tietää, enkö minäkin maailmaa kulkiessani olisi voinut omaa onneani
tavata?

Miksen minä noussut niitä vastaan? Miksen tehnyt sitä, minkä tunsin
oikeaksi, miksi annoin taivuttaa itseni? Mutta minä olen aina ollut
nahjus, saamaton, tahdoton, toisten kuletettava! Siitähän se oli
seurauksena kaikki tämä sisällinen kurjuus. Sehän se oli, joka nyt
rankaisihe. Sehän se oli se »synti pyhää henkeä vastaan», josta pappi
parhaillaan puhui. Ja se oli sovittamaton, sillä eihän tehtyä enää
voisi saada tekemättömäksi.

Mutta miksei voisi? Miksi minä istun tässä näin vain maailman tähden,
ihmisten vuoksi? Miksen riuhtaise itseäni irti ja juokse tieheni?

Mutta kun hän kehittää tätä päätöstä mielessään, ilmaantuvat papit
samassa alttarille ehtoollista jakamaan, lukkari aloittaa virren: »Oo
Jumalan karitsa», hänen miehensä tarjoaa hänelle käsivartensa ja viepi
hänet alttarille hajaantuvan väkijoukon keskitse. Hän tuntee
polvistuvansa miehensä viereen, pappi pistää öylätin hänen suuhunsa ja
sanoo: »Meidän Herran Jeesuksen Kristuksen ruumis kätkeköön sinun
ruumiis ja sielus iankaikkiseen elämään, ammen», toinen pappi kallistaa
viiniä hänen huulilleen ja sanoo: »Meidän Herran Jeesuksen Kristuksen
veri kätkeköön sinun ruumiis ja sielus iankaikkiseen elämään, ammen».
He sanovat sen kuin hautaa lukien, niinkuin tarkoittaisivat: »Maasta
olet sinä tullut, ja maaksi pitää sinun jälleen tuleman». Hän ei voi
enää pidättäytyä, kaikki on niin toivotonta, niin surkeaa, hän
purskahtaa kyyneliin, itkee alttarin reunaa vasten ja itkee vielä
penkissäänkin, johon hänen miehensä taluttaa hänet, liikutettuna
hänkin. Mutta Ellistä on niinkuin hän toisen kerran olisi astunut
vihkituoliin ja niinkuin hän vielä kerran olisi pettänyt periaatteensa
ja myynyt itsensä. Mutta hän on niin voivuksissa, ettei voi muuta kuin
itkeä.

Vihdoin viimeinkin päättyvät kirkonmenot. Kun olisi edes päässyt suoraa
päätä kotiin! Mutta täytyihän vielä mennä päivällisille pappilaan.
Näytti siltä kuin ne olisivat erityisemmän uteliaasti tarkastelleet
hänen itkettyneitä kasvojaan ja koettaneet arvata hänen ajatuksiaan--
Liina varsinkin--ja niinkuin todella olisivatkin arvanneet syyn hänen
surumielisyyteensä ja siitä keskenään puhelleet, koska aina syntyi
äänettömyyttä ja puhe nähtävästi siirtyi toisaanne, kun hän liittyi
heidän seuraansa.

Mutta pääsihän hän sieltäkin ja kuuli ilokseen, että kun hänen miehensä
taas menee pitäjälle, hän saa ajaa yksin kotiin.

Kuta enemmän hän ajaessaan läheni kotiaan, sitä enemmän alkoi hänen
sydämensä kevetä. Ehkei hänen sentään ollutkaan niin suurta syytä
valittaa onnettomuuttaan? Ehkä Olavi jo on tullut kotiin, odottaa
häntä, on kenties lähtenyt häntä vastaan maantielle ja asettuu hänen
viereensä tähän rattaille. Olisi voinut tulla sillalle saakka,--mutta
ei häntä siellä sentään näkynyt. Mutta tuonne virstapatsaan luo mäelle
hän olisi hyvinkin voinut tulla--vaan ei häntä ollut sielläkään. Tien
kääntyessä hän ehkä vielä ilmaantuu? Ei sielläkään. Eikä haan veräjällä
eikä tarhalla. Hän ehkä lepää, on tullut vasta kotiin, on ollut
väsyksissä ja nukahtanut.

Vaan ei hän uskaltanut kysyä sitä rengiltä, joka tuli hevosta ottamaan.
Hän meni sisään, mutta ei näkynyt missään hänen vaatteitaan, ja
pyssykin oli poissa. Mutta olihan hän voinut viedä ne mukanaan omaan
huoneeseensa, jonka ovi oli kiinni.

Jos hän menisi rantaan, siellä saisi hän sen parhaiten tietää. Hän meni
sinne kiertäen syrjäteitä, sillä hän oli jotenkuten saanut päähänsä,
että palvelijatkin arvasivat hänen mielentilansa ja tunteensa ja
seurasivat häntä väijyen. Siellä hän vasta sai varmuuden. Venhe, jolla
Olavi oli eilen lähtenyt vesille, ei ollut vielä rannassa.

Hän ei siis vieläkään ollut palannut? Mutta missä hän voi viipyä näin
kauan? Kunhan hänelle ei vain olisi mitään tapahtunut! Jokin tapaturma?
Sattuuhan niitä niin usein .. herra Jumala, eihän se vain liene
mahdollista!

Mutta ihmettä, kuinka se tuntui omituiselta: yht'äkkiä hän sitä melkein
kuin olisi toivonut. Jos hän olisi vahingoittunut jotenkin helposti ja
sairastuisi ... ja minä saisin häntä hoitaa...

Hän laitatti illallisen, katatti pöydän verannalle, laski palvelijat
vapaiksi, lupasi heidät kylälle ja istui itse kamarinsa ikkunaan
odottamaan. Hän odotti yhtä levottomasti kuin silloin ensi iltana, ja
hänessä syntyi sama epämääräinen, perusteeton pelko, ettei hän ehkä
tulekaan. Hän väsyi katselemaan järvelle, jossa ei näkynyt ketään ja
jossa auringon laskettua usva peitti näköalan, ja heittäytyi salin
sohvalle pitkäkseen. Ehkä kaikki tämä aika, jota hän oli luullut
todellisuudeksi, olikin vain kuvittelua. Oliko hän ollenkaan ollut
täällä? Eivätkö ne olleet pitkää unennäköä kaikki nämä viikot?

Hän oli niin uupunut, ettei saanut ajatuksiaan kootuksi, ei jaksanut
enää odottaa ja vaipui unen horroksiin. Lieneekö nukkunut kauankin, kun
kuuli kolkutusta rannasta, meni ikkunaan ja näki hetken kuluttua Olavin
nousevan pihaan pyssy olallaan.




XVI.


Olavin metsästysretki ei ollut oikein onnistunut. Hän ei voinut panna
siihen tarmoaan eikä se häntä nyt ollenkaan huvittanut. Mistä hän sen
oikeastaan oli saanutkaan päähänsä? Ajettuaan takaa muutamia
telkkäpoikueita, jotka sukeltelivat hänen edellään ja sitten
hajaantuivat ympäri selkiä, hän jätti ampumisen sikseen ja nousi
maihin, kuultuaan viulun soittoa muutaman rantatalon takaa mäeltä.

Sinne oli kokoontunut kylän nuorisoa kiikkumaan ja tanssimaan. Hän
koetti liittyä heidän seuraansa ja puhella tyttöjen kanssa, mutta ne
ujostelivat ja vetäytyivät toistensa taa. Hän kehoitti viuluniekkaa
jatkamaan soittoaan, joka hänen ilmestyessään oli keskeytynyt, mutta
kun hän itse yritti tanssia, lakkasivat kaikki muut ja pysähtyivät
tarkastelemaan, »kuinka herra tanssii.» Hän oli mielestään
epäonnistunut, tuli pahalle tuulelle ja vetäytyi puhelemaan muutamain
isäntämiesten kanssa, jotka istuivat veräjän päällä tupakoiden.

Heiltä hän sai kuulla, että talon takana olevassa metsälammessa pitäisi
olla suuri sorsapoikue. Hän meni aamun koitteessa sinne, mutta ei
saanut ammutuksi kuin pienen tavin. Suota myöten rämpi hän toiselle
lammelle, jossa pitkän väijymisen jälkeen sai tapetuksi pienten
poikainsa ympärillä häärivän telkän. Väsyksissä, nälissään ja
suuttuneena itseensä hän palasi venheelleen. Eikä hän edes ollut
saanut ajatuksistaan ajetuksi sitä, mitä oli tahtonut haihduttaa. Elli
koko ajan ikäänkuin kihisi hänen verissään, soi hänen korvissaan,
paneutui hänen soutunsa tahtiin ja hänen askeliensa liikkeisiin.

Talosta, johon hän poikkesi ruokaa saamaan, oli isäntäväki mennyt
kirkolle, ja pitkän odotuksen jälkeen hän ei saanut syödäkseen muuta
kuin leipää, suolakalaa ja piimää. Syötyään heittäysi hän uupuneena
pirtin lattialle heinille ja nukkui siinä siihen saakka, kunnes väki
tuli kirkosta kotiin. Emäntä kertoi käyneensä aamusella Tyynelässä
rouvan puheilla, olivat olleet kirkossakin molemmat, pastori ja
pastorinna, ja olipa satuttu samaan ehtoollispöytäänkin.

Vai oli Elli ollut ripillä? Yhdessä miehensä kanssa?

Tämähän alkaa olla jo liikuttavaa, sehän on jo täydellinen perheidylli!
Mutta tappio ei toden totta ole suuri! Varsinkin kun voittopuolelle saa
panna uuden sielutieteellisen kokemuksen entisten lisäksi.

Mutta kuta enemmän hän selkää soutaessaan läheni pappilan rantaa, sitä
vähemmän alkoi hän voida katsoa asiata sielutieteellisen kokemuksen
kannalta. Häntä kirveli yhä se, että hän kuitenkin oli voinut niin
täydellisesti erehtyä. Hänellä oli mielestään täysi oikeus kohottaa
olkapäitään ja halveksia. Jotain tyydytystä saadakseen täytyi hänen
jotenkuten saada osoittaa ylenkatsettaan, iskeä tai raapaista niin,
että se tuntuisi, antaa hänen tietää, mitä hän ajattelee, ja haihduttaa
hänestä kaikki mahdolliset luulot ja kuvittelut. Ehkä olisi parasta
panna tavaransa kokoon ja jättää heidät nauttimaan toistensa seurasta.
Sillä siellä kai jo taas nukutaan laskettujen uutimien takana.

Mutta kun hän kääntyi huoneen nurkan ympäri pihaan, näki hän Ellin
istumassa verannan alimmalla rappusella, poski käden varassa,
tuijottamassa eteensä pihaa pitkin.

--Hyvää iltaa, rouva! sanoi hän vähän teeskennellyn kohteliaasti.

Elli nousi ylös ja tuli häntä vastaan.

--Minä kun luulin teidän jo sille tiellenne uupuneenkin!

--Kuinka niin?

--Kuvittelin jo aivan, että teille oli tapahtunut jokin onnettomuus.

--Sehän on ikävä, jos olen saattanut teitä _turhanpäiten_ levottomaksi.

--Turhanpäitenkö? Onhan päinvastoin hauska, että pelkoni on ollut
turha. Mutta te olette varmaankin aivan väsynyt ja nälistynyt ...
antakaa minulle nämä ja istukaa nyt heti paikalla illalliselle.

Elli otti hänen hattunsa ja pyssynsä huolimatta hänen estelyistään ja
vei ne eteisen naulaan.

--Ettehän vain ole odottanut minua illalliselle? kysyi Olavi.

--Olenhan toki! Miksen olisi? Olkaa hyvä!--No, ja kertokaa nyt, kuinka
metsästysretkenne on onnistunut.

Olavi vastasi lyhyesti, että olihan se tavallisesti.

--Sitten on teillä varmaankin ollut hauska retki. Minä kuulin eräältä
emännältä, että olitte mennyt jollekin metsälammelle ... sellaisistahan
niitä aina taitaa olla helpompi löytää lintuja.

--Onhan niitä helppo löytää, kun niitä vain on.

--Aivan yksinkö te eilen souditte sinne ... minä aivan unohdin, että
olisihan joku renkipojista joutanut tulla mukaan.

--Kiitoksia vain, mutta se ei olisi ollut tarpeellista.

Ellin osanotto tuntui hänestä tehdyltä. Hän vastasi niin lyhyesti ja
yksikantaan kuin suinkin voi näyttämättä tahallisesti epäkohteliaalta.

--Saako luvan olla teetä?

--Ei kiitoksia!--mutta kun Elli oli jo valmistanut lasin ja ojensi sen
hänelle, ei hän voinut olla sitä ottamatta.

--Entäs miehenne? kysäisi hän yht'äkkiä. Eikö hän tulekaan
illalliselle?

--Hänkö? Hänhän on pitäjällä.

Olavi ei voinut enää pidättäytyä. Liikutellen hermostuneella kädellä
lusikkaa lasissa sanoi hän:

--Ja teidän täytyy siis elää leskenä ja kestää eron katkeruutta taas
koko viikko?

Mitä oikeastaan hyödytti pistellä näin ... parasta kun ei ole mistään
tietävinään ja menee tiehensä, jos ei voi olla täällä. Mutta kun Elli
ei vastannut, niin se taas suututti häntä ja hän jatkoi:

--Se kai ei ole niinkään helppoa?

--Eikö ole helppoa?

--Niin, minä vain ajattelen, ettei mahda olla.

Elli oli vähän aikaa vaiti vetäytyneenä teekeittiön taa, josta laski
vettä kannuun. Asettaen sen paikoilleen sanoi hän sitten ääni vähän
värähtäen:

--Sanokaa minulle, miksi olette niin pilkallinen ... oletteko suuttunut
jostain ... olenko tehnyt jotain, joka...?

--Ette suinkaan!... Kuinka voitte sellaista otaksuakaan!... Pyydän
anteeksi, jos olen tietämättäni antanut aihetta sellaiseen luuloon.

--Mutta teidän äänessänne on kuitenkin jotain, joka...

--Joka mitä?

--Jotain, joka ... en minä tiedä ... mutta en minä nyt enää ymmärrä
teitä ollenkaan...

Viivytellen vastaustaan, miettien sitä ja löytäen mielestään purevan,
sanoi hän tekeytyen rauhalliseksi:

--Ehkä olettekin oikeassa ... minä ylipäänsä luulen, ettemme oikein
ymmärrä toisiamme.

Se näytti sattuvan...

--Niinkö? Mutta olettehan niin usein sanonut päin vastoin?

--Alussa, kun kaksi ihmistä tapaa toisensa, tapahtuu usein, että he,
pintapuolisesti oppien toisiaan tuntemaan, luulevat olevansa samaa
mieltä ja heidän katsantotapansa näyttävät sopivan yhteen, mutta sitten
ilmaantuu useinkin jotain, joka yht'äkkiä osoittaa, että he ovat
toistensa suhteen erehtyneet.

--Te olette siis erehtynyt minun suhteeni--?

--Ja te ehkä myöskin minun?

--Enhän minä tiedä sitä tehneeni ... tehän sen sanoitte?

--Ehkä onkin sitten syy vain minussa ... ja minussahan se onkin...

--Mitenkä teissä?

--Siten vain, että minä en ole ymmärtänyt teitä niin hyvin kuin te ehkä
minua. Ja koska olen sitä erityisistä syistä tänään tullut
ajatelleeksi, niin voinhan sen sanoakin ... tai oikeastaan on vain eräs
anteeksipyyntö, jonka katson velvollisuudekseni tehdä.

--Hyvänen aika! Mitä te tarkoitatte?

--Tarkoitan sitä, että varmaankin olette tuntenut itsenne syvästi
loukatuksi, vaikkette ole sitä osoittanut, kun olen niin ajattelematta
ja teidän mielestänne ehkä kevytmielisestikin puhunut asioista, joiden
kuuleminen on saattanut olla teille hyvinkin vastenmielistä. Mutta se
ei ole tullut siitä, etten olisi tahtonut antaa arvoa teidän
vakaumuksillenne, vaan etten ole niitä tuntenut tai oikeammin luullut
teillä niitä olevan.

--Mutta minä en ollenkaan ymmärrä ... ettehän ole milloinkaan ettekä
mitenkään minua loukannut.

--Enkö? No, sittenhän on kaikki hyvin.

--Mutta mitenkä te luulette sen tehneenne? ... minkä johdosta olette
voinut tulla sellaiseen käsitykseen?

--Jos olen erehtynyt ja luullut väärin, niin onhan tarpeetonta sitä
selittää.

--Selittäkää nyt kuitenkin ... sanokaa nyt, minä pyydän.

--En ole tiennyt, että olisitte uskonnollinen.

--Mutta mitenkä te ... mistä te nyt sitten olette saanut sen, että
olisin?

--Olettehan ollut ripillä tänään?

--Olenhan... Sitäkö te? Ja sitäkö te pidätte niin suurena merkkinä
minun uskonnollisuudestani, että...

--Eikö se sitten ole tarpeeksi suuri?

--Mutta eihän se ... enhän minä ... hyvänen aika...!

--Minä olen tietysti päättänyt vain itseni mukaan ... _minä_ jos
menisin ripille, olisi se merkki siitä.

--Niinhän sen pitäisi olla, vaikkei aina ole.

--Mutta suokaa anteeksi, jos minä sitten käsitän teitä vieläkin
vähemmän.

--Yhtä vähän kuin minä itsekään ... (ja tuntien vastustamattoman halun
selittää ja puhdistautua, sanoi hän:) ... en tiedä muuta kuin että kun
mieheni tänä aamuna pyysi, niin minä menin hänen pyynnöstään.

--Ja hänen tahtonsa on tietysti teidän lakinne! sanoi Olavi kiivastuen.

Hän oli noussut ylös ja käveli edestakaisin verannan lattiaa. Elli
seurasi häntä arasti silmillään ja melkein rukoileva värähdys äänessään
hän sanoi:

--Eihän ollenkaan siinä merkityksessä ... miksi te selitätte kaikki
niin väärin ... pitäisihän teidän kuitenkin tietää...

--Mitä niin?

--Ei mitään...--mutta kun hänestä Olavi näytti loukkaantuvan, jatkoi
hän:--sitä vain, että ettekö tiedä, että voihan olla kaikenlaisia
syitä, jotka melkein kuin pakottavat ... joista ei voi irtaantua, kun
niihin kerran on takertunut.

--Ja joista ei tee mielikään irtautua ... onhan se aivan luonnollista
ja niin peräti inhimillistä ... sitä sanotaan suureksi, jopa jaloksikin
... kaikki runoilijat ovat sitä ylistelleet ... ja minä kyllä osaan
minäkin antaa arvoa sydämen ja tunteiden vaikuttimille... Kun kerran
rakastatte miestänne ja tahdotte olla hänen kanssaan onnellinen--

--Ja te luulette todellakin! huudahti Elli.

Olavi oli hermostunut, se oli niin kauan kuohunut hänen sisässään, koko
eilisen ja tämän päivää hän oli ajatellut sitä sanoakseen...

--Enhän minä _luule_ mitään! En puhu muusta kuin mitä olen omin korvini
kuullut ja omin silmini nähnyt.

--Ja mitä te olette kuullut ja nähnyt?

Olavi kohotti kulmiaan ja teki epämääräisen ylenkatseellisen liikkeen
olkapäillään:

--Ei mitään muuta kuin mikä on, niinkuin olla pitääkin.

Mutta Elli näki hänen ivansa ja luuli jo aavistavansa, mitä hän
tarkoitti. Hän muisti, mitä he ensimmäisenä sunnuntai-iltana pappilasta
palatessaan olivat puhuneet, hän ymmärsi nyt selvemmin kuin koskaan,
että se oli se, joka häntä vuosikaudet oli vaivannut, kalvanut ja
hävettänyt ... ei koskaan hän ollut uskaltanut nousta sitä vastaan, hän
oli kaikkien edessä teeskennellyt ja valehdellut ... mutta hän ei
mitenkään enää voinut kestää, että Olavikin luulisi sitä hänestä...
Sana oli niin monta kertaa ollut putoamaisillaan hänen huuliltaan, se
täytyi saada sanotuksi, seurasipa siitä, mitä seurasikaan ... ja
ikäänkuin torjuen jotain syytöstä luotaan, ikäänkuin luoden
vuosikausien taakan hartioiltaan, huudahti hän kiivaasti, itkunsa
kanssa taistellen:

--Mutta se ei ole niin ... se ei ole totta ... minä _en_ ole
onnellinen, minä _en_ rakasta häntä enkä ole koskaan rakastanut!

Mutta tuskin oli hän sen saanut sanotuksi, kun hän hämmästyi
rohkeuttaan, kauhistui itseään, katui, häpesi ja heittäytyen pöytää
vasten purskahti hän hillittömään, hermostuneeseen itkuun.

Olavi häpesi samassa epähienouttaan, iva ja katkeruus sulivat kuin vaha
valkeassa, hän heltyi, katui, tahtoi sovittaa kaikki millä hinnalla
hyvänsä ja tarttuen Elliä käsivarteen hän koetti nostaa hänet ylös
istualleen:

--Elkää nyt! kuulkaahan ... elkäähän itkekö niin ... rauhoittukaa
nyt ... enkö voi teitä mitenkään lohduttaa?

Ellin koko ruumis värähti, kun hän tunsi Olavin häntä koskettavan.
Mutta hänen täytyi saada itkeä, tyhjentää pakahtumaisillaan oleva
mielensä, siihen paikkaan menehtyä...

Olavi istuutui hänen viereensä, kumartui häntä lähelle, vakuutti, ettei
hän ollut mitään pahaa tarkoittanut, että Elli oli käsittänyt hänet
väärin.

--Te halveksitte minua ... ja te olette oikeassa ... minä olen kurja
olento, heikko, raukka...

--Enhän minä ... minä päinvastoin...

--Te saattekin halveksia minua ... minä ansaitsen sen ... voi, voi,
minä olen onnettomin ihminen maailmassa.

--Antakaa minulle anteeksi ... ettekö voi sitä tehdä ... enhän olisi
loukannut teitä niin, jos en teitä rakastaisi...

Ja hän oli vakuutettu siitä, että hän nyt todella rakastikin häntä. Hän
tahtoi vetää hänet luokseen, pyyhkiä pois hänen kyyneleensä.

Mutta Elli kääntyi pois, nousi ylös ja meni verannan kulmaan, jossa hän
katsoen ulos ikkunasta vähitellen rauhoittui, tyyntyi, herkesi
nyyhkyttämästä ja kuivasi kyyneliään... Hän näki siinä tuon tutun
pihamaansa, tuvan rappuset, joissa valkea kissa kyyhötti liikkumatonna,
porstuan oven, jonka toinen puolisko oli auki, tuvan ikkunan ja sen
läpi toisen ikkunan, aitan ja tuvan välitse ruispellon, tarhan ja
kaivon vintin ... ja kaikki oli hänestä niin vierasta, niinkuin hän ei
olisi sitä tuntenut ja ymmärtänyt ja niinkuin kaikki olisi ollut niin
kummallisen kaukaista ja epämääräistä...

Onko se mahdollistaa ... oliko hän kuullut oikein ... oliko _hän_
sanonut häntä rakastavansa ... onko hän vielä siellä?...

Siellähän hän on, oli ottanut häntä olkapäistä, tahtonut lohduttaa
häntä ... ja oliko hän sanonut rakastavansa?

Olavi istui ja odotti. Hän olisi tahtonut virkkaa jotain, mutta ei
tiennyt miten aloittaa ja kuinka sovittaa sanansa.

Hetken kuluttua kääntyi Elli häneen päin, pyyhki hiukset otsaltaan,
katsoi häneen silmät suurina kyyneleistä, tarttui hänen käteensä,
puristi sitä kauan ja sanoi surullisesti hymyillen:

--Hyvää yötä nyt sitten!--ja meni sisään.

Olavi olisi tahtonut mennä hänen jälkeensä, sulkea hänet syliinsä...
Mutta hän ei uskaltanut edes pyytää häntä jäämään vielä vähäksi aikaa.




XVII.


Kun Olavi turhaan odotti Elliä takaisin tulevaksi verannalle, otti hän
hattunsa ja lähti maantielle päin kävelemään. Pitkän matkaa hän astui
kiivaasti voimatta mitään ajatella ja mistään tehdä selkoa itselleen.
Tultuaan muutamaan tienhaaraan poikkesi hän maantieltä ja jatkoi
matkaansa tuntematonta metsäpolkua, joka vei ensin koivikon läpi,
sitten laskeutui alankoon, nousi niityn päitse kankaalle ja päättyi
veräjään ahon aidan takana, jonka liepeessä oli pieni mökki. Hän aikoi
nousta aidan yli, mutta jäikin sen selälle istumaan. Vasta siinä hän
sai alempana olevan metsän yli katsellessaan ja yörastaan laulua
kuunnellessaan selville, mitä oikeastaan oli tapahtunut.

Olihan se tullut niin äkkiä ja sellaisella voimalla, ettei hän
vieläkään oikein ymmärtänyt, kuinka se oli käynyt. Ei hän koskaan ennen
ollut tuntenut sellaista tunnetta. Se erosi niin kokonaan siitä, mitä
hän tähän saakka oli kokenut ja mistä hän jo aikoja sitten oli saanut
tarpeensa. Tässä oli jotain muodotonta ja salaperäistä niinkuin tuossa
kesäyössä, joka häntä ympäröi. Oli kuin kulkisi hän jossain kielletyssä
satujen lumotussa puutarhassa, missä väijyvä vartia voi piillä joka
kiven ja kannon takana, mutta jossa kuitenkin saa liikkua vapaasti ja
häiritsemättä. Sydäntä ahdistaa joka askeleella, mutta ei kuitenkaan
malta kääntyä takaisin. Ja miksi pitäisi kääntyä? Eikö hänellä ole
siihen yhtä paljon oikeutta kuin muillakin? _Hänhän_ se on, joka
rakastaa, ja _häntähän_ rakastetaan... Hän muisti eilisen ja
tämänpäiväisen mielentilansa eikä voinut enää käsittää, kuinka oli niin
voinut sen valtaan joutua. Mistä hän oli saanut ne epäilyksensä? Kuka
sanoi, että niissä oli ollenkaan mitään perää? Mutta jos olisi
ollutkin, mitä se kuuluu tähän? Yhtä hyvin voisi hän syyttää minua
entisyydestäni ... yhtä hyvin voisin minä hyljätä jonkun, joka
tuskissaan juoksee luokseni ja tunnustaa, että hänet on väkisin viety.
Hänelle muistui mieleen Ellin viittaukset häämatkastaan ja tulostaan
uuteen kotiinsa. Mitä hän oli mahtanut kärsiä, miten itkeä ja surra--
minua samalla ajatellessaan. Eikä hän taaskaan voinut käsittää, miten
hän ei jo ennen ollut tullut siitä selville ja miten hän vielä aivan
äsken oli voinut epäillä hänen tunteittensa todellisuutta. Millä
voimalla, millä hillittömällä intohimolla ne olivatkaan purkautuneet
hänen rinnastaan! Ja kun ajattelee, että hän on vuosikausien kuluessa
koettanut kasvattaa ja pakottaa itseään niitä kätkemään... Ja Olavi
näki taas edessään hänen pinnistetyt kasvonsa, näki hänet
nyyhkyttämässä pöytää vasten, näki hänen itkettyneen katseensa, ja
olisi vielä kerran tahtonut vetää hänet luokseen ja lohduttaa häntä.

Samalla hän tuli ajattelemaan itseään, punnitsemaan omia entisiä
tunteitaan ja vertailemaan niitä toisiinsa. Ne olivat niin vaaleita ja
värittömiä näihin verraten, niissä ei ollut koskaan ollut tarpeeksi
syvyyttä, ja siksi ne olivatkin aina niin nopeasti haihtuneet. Mutta
olisiko hän nyt vihdoinkin löytänyt sen todellisen, sen suuren ja
epäitsekkään, sen n.s. aatteellisen tunteen, jota hän kaiken elämänsä
oli hakenut? Hän luuli niin... Mitäkö tästä seuraisi? Kuinkako tämä
tulisi päättymään? Mutta eihän siitä tarvitsisi seurata mitään, eihän
sen tarvitsisi mihinkään johtaa. Olihan Elli voinut säilyttää sen, se
oli ollut hänen ihanteensa vuosikausia... »Enkö minä sitten voisi
säilyttää sitä samalla tavalla?» Ja yht'äkkiä sopi se hänen mielestään
niin hyvin sisällöksi siihen ihanteelliseen aivotyön elämään, jonka
ulkopiirteet hän, muuhun kaikkeen kyllästyneenä, oli tänne tullessaan
eteensä piirtänyt. Miksi ei hän kuitenkaan ollut tuntenut täydellistä
tyydytystä työssään? Siksi, että häneltä oli puuttunut sen hengetär.
Mutta nyt hän oli sen tavannut.

Haaveellinen kesäyö antoi vahvistusta sille mielialalle, johon hän oli
joutunut. Ei koskaan hän ollut luullut voivansa tuntea niin puhtaasti
ja niin kirkkaasti... Kuinka kaukana hän olikaan nyt tovereistaan,
heidän katsantotavoistaan ja entisestä itsestäänkin!

Kuinka maailma sentään oli läpikuultavan hieno, kuinka luonto oli
ihana!

Aamu jo valkeni, kun hän lähti palaamaan Tyynelään. Sitä lähetessään
hän tapasi itsensä ajattelemasta, että ehkä tämä kaikki sentään onkin
vain unelmaa ja hän huomenna jo tuntee ja selittää kaikki toisin. Mutta
entä sitten, jos se olisikin unelmaa! Mikä ei ole unelmaa?
Oikeastaanhan sitä on kaikki se, mikä on yläpuolella tavallisuutta. Ja
kestäähän se niin kauan kuin kestää ... ei ainakaan ole tarvis siitä
ennen aikojaan ja tahallaan herättää itseään.

Kun hän tuli verannalle ja siitä porstuaan, näki hän, että Elli oli
heittäytynyt salin sohvalle ja nukkunut siihen. Jos hän menisi ja
suutelisi hänet hereille? Mutta hänestä oli hienompaa antaa hänen olla
... nukkua rauhassa... Ja sukkasillaan hän hiipi hiljaa ja varovasti
ylös vinnille.

Mutta kun hän aamulla heräsi, oli hänen ensimmäinen tunteensa jo pieni
epäilys. Hän olisi kuin toivonut, ettei se vielä olisi tapahtunut, mikä
oli tapahtunut eilen. Entä jos Elli ei vastaisikaan sitä, mitä hän oli
kuvitellut? Hän oli niin usein saanut sen kokea, että hän pelkäsi
nytkin käyvän, niinkuin oli käynyt ennenkin. Hän muisti, kuinka hän
nähtyään morsiamensa sen eron perästä, mikä oli seurannut ensimmäistä
tunteen purkausta, oli joutunut aivan kokonaan hämmennyksiinsä. Se ei
ollut ollenkaan se ihanne-impi, joksi hän erilläänolo-ajallaan oli
häntä kuvitellut. Oli silloin melkein tehnyt mieli juosta pois,
livistää tiehensä. Mutta tyttö oli kiitänyt häntä vastaan, heittäytynyt
hänen syliinsä, ja hänen oli täytynyt sulkea hänet siihen, vaikka rinta
oli aivan rauhallinen ja sydän kylmä. Nytkin näytti kaikki niin
järkevältä aamuvalossa, niin vähän salaperäiseltä ja suurelta. Olenko
minä taaskin antanut satunnaisen mielialan vaikuttaa? Mutta hän tahtoi
kuitenkin saada vakuutusta tunteelleen, hän viivytteli nousuaan,
houkutteli esille eilisiä kuvia ja saikin ne sen verran palaamaan, että
hän uskoen ainakin hyvään tahtoonsa laskeutui alas.

Ja ilokseen hän näki, ettei vaikutus ollut se, jota hän oli pelännyt.
Kun hän tuli verannalle, ei Elli ollutkaan siinä odottamassa, niinkuin
Olavi oli luullut. Hän näki hänet täysissä talouden toimissa tuvan
rappusilla, tulossa tuvasta viilipyttyjä kantaen. Kuinka kauniissa
kaaressa notkui hänen ruumiinsa, kun hän kohotti kannettavaansa päänsä
tasalle ja mitään huomaamatta kulki pihan poikki keittiöön! Noin juuri
piti hänen ollakin, noin ulkonaisesti rauhallinen, vaikka hänen
mielensä varmaankin on levoton.

Ja toinen yhtä miellyttävä piirre, kun hän sitten salin kautta tuli
verannalle ja he siellä tapasivat toisensa. Ei kaukaisinta
viittaustakaan siihen, mitä eilen oli tapahtunut ... kenties sentään
jokin vähäinen silmän alaluomen värähdyksessä.

Vasta sitten, kun Olavi oli mennyt hänen jälessään puutarhaan,
tarttunut häntä siellä käteen ja uudelleen vakuuttanut samaa mitä
eilenkin, sanoi Elli:

--Onko se sitten todellakin totta?

--On se totta, sanoi Olavi niin hellällä, syvällä ja vakuuttavalla
äänellä, että Elli ei voinut sitä enää epäillä.

Mielenliikutuksesta uupuneena hän oli eilen illalla nukkunut melkein
heti kohta, kun oli heittäytynyt pitkäkseen. Ja aamulla se oli
hänestäkin ensi alussa ollut mahdotonta. Se olisi ollut liian
onnellista, jos se olisi ollut totta. Hänkö, joka niin kauan ja niin
toivottomasti oli sitä toivonut, mutta jonka vallattomimmatkaan unelmat
eivät olleet menneet niin pitkälle ... joka tuskin oli tullut
ajatelleeksikaan sitä, että Olavi häntä rakastaisi, vaan jonka kaikki
vaatimukset elämältä olivat pysähtyneet siihen, että vain saisi olla
hänen seurassaan, kuulla häntä ja nähdä häntä ja silloin tällöin vain
_kuvitella_, että Olavin tunteet ovat samat kuin hänenkin--hänkö nyt
yht'äkkiä ja juuri silloin kun kaikki näytti olevan lopussa, saisi
kuulla sen hänen omasta suustaan! Mutta niinhän se oli, ja nyt vakuutti
hän taas sitä samaa... Mitä syytä olisi hänellä sanoa niin, jos hän ei
niin ajattelisi ja tuntisi?... Mutta hänen teki mielensä kuulla se
vielä kerran...

--Mutta jos te vain niin luulette? ... jos te erehdytte itsenne
suhteen?

--En, en ... minä en erehdy ... minä olen vain erehtynyt siinä, että
niin kauan olen sitä pidättänyt, niin kauan ollut ymmärtämättä itseäni
ja teitä ... te ette saa enää epäillä minua ... ettehän?

--En...--ja hän ojensi hänelle kätensä vakuudeksi siitä, että hän
uskoi.

--Ja annatteko anteeksi, että eilen pahoitin mielenne?

--Elkää nyt sitä enää ajatelko!

Siinä istuessaan kiikkulaudalla ja Elliä katsellessaan oli Olavi
piankin voittanut ensimmäisen hetkellisen heikkoutensa ja antautui nyt
mielihyvällä sen tunteensa valtaan, joka pitkästä ajasta oli hänelle
niin uusi ja entisestään niin erilainen. Kuinka hän rakasti sitä, että
Elli käyttäytyi niin arasti ja samalla niin arvokkaasti! Hän oli
poistunut vähäksi aikaa, jättäen Olavin yksin. Mutta sitten hän tuli
takaisin, levitti valkoisen, kaikkein hienoimman pöytäliinansa
kiikkulaudan eteen asetetulle pöydälle ja toi siihen hänen
aamukahvinsa. Kuinka se oli kodikasta ja kuinka se samalla oli kuin
jonkinlainen salaperäinen, harvinainen juhla! Ja Elli ei tehnyt häneen
sitä vaikutusta kuin hän olisi ollut morsian, hän oli kuin hänen
vaimonsa, hänestä tuntui kuin he jo olisivat häänsä viettäneet ja kuin
he jo nauttisivat yhdyselämänsä rauhasta. Aamukin oli tuollainen tyyni
puolipilvinen kesäaamu, jolloin taivas selviää hiljalleen, varovasti ja
ilman tuulta. Näkymättömästi, tuntumattomasti hienonevat pilvet,
kohoavat pois ja haihtuvat korkeuteen niinkuin ne olisivat vain maan
tuoksua. Ennenkuin auringon terä näkyy ja alkaa kuumentaa, näkyy jo sen
luoma varjo. Ja kun se sitten alkaa paistaa, jää järvi kuitenkin
tyyneksi ja lehvät liikkumattomiksi. Taivas ja maa ikäänkuin ihailevat
toisiaan, katselevat toinen toisensa kuvaa silmissään. Pilvet ovat
liikkumattomia ja jäävät valkeina marmoripatsaina taivaalle seisomaan,
muotojaan muuttamatta.

--Ollaanko siis onnelliset? sanoo Olavi jatkoksi puheilleen ja
ajatuksilleen, ja hakien vastausta, joka olisi sopinut hänen
mielentilaansa kuvaamaan, luulee hän sen löytäneensäkin ... yhtä
onnelliset kuin nuo kaksi riippuoksaista koivua tuolla pientarella,
jotka eivät näytä toisistaan tietävän, mutta jotka kuitenkin
kaipaisivat toisiaan, jos eivät saisi seisoa vierekkäin.

--Ollaan, sanoo Elli ... minä ainakin olen niin ... niin, etten voi
sitä sanoa.

--Sanokaa kuitenkin...

--En voi.

--Ja minä kun jo luulin, ettette minusta välittäisikään.

--Minäkö? Voi, voi! ... jos tietäisitte, mitä kaikkea olen teistä
aikain kuluessa haaveksinut.

--Teidän pitää siitä kertoa.

--Mutta sittenhän minun pitäisi kertoa teille uudelleen koko elämäni.

--Niin teidän pitääkin.

--Mutta mitä te oikeastaan minusta ajattelette ... eikö tämä kaikki
kuitenkin ole teidän mielestänne kovasti väärin.

--Pitäisihän teidän jo siksi tuntea minut, että tiedätte, mitä
ajattelen.

--Mutta jos te sanotte sen vain minua rauhoittaaksenne?

--En suinkaan ... sillä minä en tiedä, mistä teitä rauhoittaisin ja
minkä tähden. Siksikö, että olette antanut tunteittenne puhua? Mutta
kerranhan niidenkin täytyy saada puhua ja kerran niidenkin päästä
oikeuksiinsa.

Tekihän niin hyvää kuulla hänen sitä sanovan, ja saihan hän itse
vakuutusta siihen, mitä oli ajatellut. Hän oli kysynyt itseltään--sekä
ennen että nyt--tekisikö hän siinä väärin, jos tekisi niinkuin nyt oli
tapahtunut. Mutta hänestä näytti, ettei hän tehnyt. Olkoon, että hän on
kerran lupauksensa antanut--jonka lupauksensa hän tahtoo pitääkin--
mutta sydäntään, sieluaan hän ei ole kenellekään luvannut. Se, jolle se
olisi ollut tuleva, se ei sitä ole ymmärtänyt ottaa, ei sitä kaipaa
eikä tule mitään kadottamaankaan. Miksei hän saisi siis rakastaa ja
olla rakastettu? Ja jos hänestä eivät ole olleet vääriä hänen
tähänastiset tunteensa, miksi ne nyt sitten olisivat? Eihän oikeastaan
ole mitään muutosta tapahtunut. Ei muuta, kuin että Olavi tietää sen ja
että hän itse tietää sen myöskin. Olihan ollut turha se pelko, jota hän
joskus oli tuntenut tätä mahdollisuutta ajatellessaan. Onhan heidän
suhteensa vast'edeskin oleva samaa ystävyyttä, jota se on ollut
tähänkin saakka ja josta se ei saa muuksi muuttua. Niinhän sen käsittää
Olavikin ... hän käyttäytyy niin hienosti, niin arasti ja kohtelee
häntä niin kunnioittavasti ... juuri niinkuin ainoastaan sellaisen
täydellisen gentlemannin tuleekin ... kuinka hän on onnellinen! kuinka
hän on onnellinen!




XVIII.


Ne olivat taaskin ihania päiviä, ihania iltoja ja öitä, samanlaisia
kuin viime viikollakin, mutta kuitenkin niin toisenlaisia. He
käyskentelivät maantiellä, soutelivat järvellä, istuskelivat
rantakivillä, puutarhan kiikkulaudalla, verannalla ja Ellin kamarissa.
Ei käynyt ketään koko viikolla, väki oli töissään, talo melkein autio
paitsi heitä molempia, paitsi päiväpaistetta, lämmintä ja valoa, joka
täytti pihamaan ja huljui huoneissa ulos ja sisään avonaisten ovien ja
ikkunan kautta. Ja missä he olivatkaan, puhuivat he toisilleen, kuinka
onnellisia he olivat, kuinka he ajattelivat ja tunsivat samalla lailla
ja kuinka ne tunteet olivat toisenlaisia kuin kaikki ne, mitä he ennen
olivat kokeneet ... ja tokkohan kukaan maailmassa rakastaa niin
hienosti ja samalla niin suuresti ja syvästi! Eihän se tavallisissa
oloissa ja tavallisille ihmisille voikaan olla mahdollista. Mutta
heillä, heillähän on siihen aivan erityiset edellytykset. Ja yhä
uudelleen luulivat he ne löytävänsä toisen pitkästä, monivuotisesta,
hiljaisesta uskollisuudesta ja toisen turhasta hapuilemisesta ja
ihanteensa etsimisestä. Yhtä kummaa kuin oli, että toinen täällä istuu,
odottaa ja luottaa, yhtä omituista oli, että toinen maailmaa
harhailtuaan ja turhaan etsittyään jotain rauhallista paikkaa, on tänne
saapunut ja täältä sen löytänyt. Oliko se sattuma? Kenties oli, mutta
Olavi vakuutti, että kun hän laivan kannelta katseli Tyynelän lahtea,
hän oli varma siitä, että tuossa se nyt on se satama, jota hän on
etsinyt ja jonne hän silloin samassa olisi päättänyt tulla, jos ei
olisikaan ennen sitä päättänyt.

--Ne olivat kai ne minun ainaiset toivotukseni, jotka teitä tänne
vetivät, sanoi Elli.

Ja nyt hän uskalsi kertoa hänelle, kuinka hän nuottakotansa kupeella
oli _häntä_, juuri häntä odottanut. _Siinä_ hän ei ollut koskaan
kaikkea toivoaan kadottanut.

--Ja _sieltähän_ te sitten tulittekin. Kuinka minä sitä pelästyin
ensin, ja kuinka olin hämilläni ja kömpelö sinä ensi iltana!

--Ja minusta te jo silloin olitte niin miellyttävä ... minä valvoin
kauan teitä ajatellen... Mutta sanokaa, eikö se ollut teidän panemanne
se kukkasvihko minun huoneeseen?

--Minunhan se oli ... minua niin peloitti, että te sen huomaisitte.

Ja kun he kerran näin olivat päässeet näihin yhteisiin muistoihinsa,
tuli niitä mieleen toinen toistaan liikuttavampia ja viehättävämpiä. Ja
mikä nautinto niitä ottaa esille ja saada niistä aina uutta
vahvistusta!

Mitä oli Elli ajatellut Olavista, silloin kun he ensimmäisenä
sunnuntaina palasivat pappilasta ja hän oli ollut niin liikutettu
siitä, mitä kuuli Sigridistä?--Hän oli ajatellut, että jos tietäisitte,
kuinka arkaan paikkaan te kosketitte ja kuinka minä kuitenkin
mielelläni kuuntelin, että te häntä puolustitte...

Entä mitä Olavi Ellistä, kun hän tarjosi juomavettä ja kun he eivät
kumpainenkaan saaneet sanaa sanotuksi?--»Se oli ehkä silloin, kun minä
ensi kerran ja melkein tietämättäni tunsin, että voisin alkaa teitä
rakastaa.»

--»Mutta entä kun olimme siellä kellotapulissa? ... te ette
aavistanutkaan, kuinka minä olin onnellinen, kun te tulitte pyytämään,
että istuisin siihen silmukkaan.»--»Mutta kirkkoaikana minä kuitenkin
koetin sakastin ovelta katsella, mihin te olitte istuutunut.»--»Jospa
tietäisitte, mitä kaikkea minä sinä sunnuntaina siellä kirkonpenkissä
haaveksin?»--»Kertokaa se!»--Ja Elli kertoi sen. Ja kertoi sitten
kaikesta muustakin: ikävästään, kun Olavi ei viikolla näyttänyt
viihtyvän hänen seurassaan puutarhassa; ilostaan, kun hän tuli
noutamaan häntä ongelle; onnestaan, kun hän Olavin puheista päätti,
että hän kaipasi ystävää ja ehkä sallisi hänen olla tuona kaivattuna;
onnettomuudestaan, kun luuli, että Olavi ehkä välittikin enemmän
Liinasta kuin hänestä; riemustaan, kun oli vakuutettu erehtyneensä
nähdessään, että Olavi tuli niityltä häntä noutamaan.

Mutta voi, kuinka hän oli ollut onneton lauantaina ja sunnuntaina! ...
ja se kauhea aika rippikirkossa ... ja kun Olavi ei ollut vielä
illallakaan kotona ... kuinka hän oli kärsinyt luullessaan, että kaikki
ehkä oli jo lopussa!

--Teidän täytyy antaa minulle anteeksi kaikki kärsimykset, joita olen
teille tuottanut ... teidän täytyy se ... minä en saa rauhaa, ennenkuin
tiedän sen...

--Eihän se ole mitään enää ... sehän on jo mennyttä ... en minä sitä
enää muistakaan... Mutta sitä minä en todellakaan voi käsittää, kuinka
elämäni olisi voinut olla sitten enää mahdollista, jos kuitenkin
olisimme sillä lailla eronneet.

--Unohtakaa se kaikki.

--Nyt sen voinkin unohtaa ... enkä ajattele edes sitäkään, että tämä
tietysti ei voi kauan kestää.

--Mutta miksei voisi?

--Teidänhän on kuitenkin pian meneminen.

--Mutta jos menenkin, niin voinhan tulla takaisin, ja jos en silloin
voi jäädä teille, haen asuntoni jostain muualta läheisyydestä. Minun
kun ei ole pitkään aikaan välttämätöntä olla Helsingissä, voin aivan
hyvin asettua tänne lukemaan ja työtä tekemään.

--Olisiko se mahdollista! Ja sitten ei tulisikaan enää niitä syysiltoja
ja pitkiä talvisia puhteita! Mutta vaikka menisittekin, olisin
sittenkin onnellinen, kun vain tietäisin, että saan nähdä teidät edes
kerrankaan vuodessa ... vaikka poistuttekin talveksi, niin lupaatteko
kuitenkin käydä minua kesällä katsomassa?

--Lupaan.

Ja niin he päivä päivältä tyhjensivät toisilleen varastonsa kaikkia
niitä muistoja, jotka heille olivat olleet yhteisiä. Elli antautui
siihen niinkuin soutaja, joka kokkaan selälleen heittäytyen antautuu
verkalleen vuotavaan virtaan, joka viepi ja viepi ohi niittyisten
lempeitten rantojen, eikä silmä näe muuta kuin korkean kaartuvan
taivaan. Olihan hän tätä tällaista elämää joskus kuvitellut
mahdolliseksi, oli silloin tällöin loihtinut toiveensa
toteutuneiksikin. Ja nyt hänestä näytti, että se ja se, mitä hän oli
kuvitellut, oli sitä, mitä hän nyt sai todellisuudessa elää. Kaikki ne
entiset toiveet ja kuvittelut, sanoi hän, ne olivat aikain kuluessa
muuttuneet kuin kuiviksi kukkasiksi, jotka hän huolellisesti oli
kätkenyt elämänsä kirjan lehtien väliin, uskomatta, että ne koskaan
tulisivat esille otettaviksi. Ja nyt ne ikäänkuin itsestään olivat
alkaneet uudelleen vihannoida ja uudelleen tuoksua!

Ja _hänellekö_ oli kaikki tämä tapahtunut, hänellekö, joka jo oli
pitänyt itsensä elävältä haudattuna! Se oli nyt niin huimaavan korkeata
ja valoisaa, mikä ennen oli ollut ammottavan syvää ja pimeätä! Se oli
kuin se hänen vanha taivaansa, jota hän kotona ollessaan oli hakenut
kotirantansa tyynestä kuvastuksesta, joka oli häntä hirvittänyt ja
vetänyt puoleensa, jota hän oli silloinkin ollut katselemassa, kun
Olavi oli heille saapunut, joka silloin oli vavahtanut koko
korkeudessaan ja hämmentynyt samassa, mutta joka nyt taas oli
kirkastunut eikä ehkä milloinkaan enää tulisi tummenemaan.




XIX.


Olavi kuunteli häntä ja antoi hänen puhua pitkät hetket hennomatta
häntä keskeyttää. Elli oli hänelle siinä kuin uusi ilmiö sekä itseensä
että hänen mielestään kaikkiin muihinkin naisiin verrattuna. Hän antoi
itsensä niin täydellisesti, niin mitään säästämättä ja salaamatta.

Hän oli siinä niin erilainen kuin kaikki ne muut naiset, jotka Olavi
tätä ennen oli tuntenut ja jotka olivat avanneet hänelle sydämensä ja
sielunsa sulkeakseen ne taas samassa. Elli ei näyttänyt tahtovan mitään
salata, ei mihinkään verhoutua, ei estää mitään itsestään kuvastumasta.

Ja Olavia se alussa miellytti sanomattomasti. Se oli kuin satasärmäinen
kuvastin, jossa hän näki itsensä tuhatkertaisesti monistettuna.

Mutta sitten se alkoi vähitellen tuntua yksitoikkoiselta, välistä
melkein kyllästyttääkin.

Hän olisi kyllä tahtonut antaa kuvan kuvasta, palkita tunteen tunteella
ja luottamuksen luottamuksella. Mutta hänellä ei ollut juuri mitään
lisättävää siihen, mitä oli jo ennen itsestään kertonut, ei mitään
sellaista, jota olisi voinut Ellille kertoa. Sillä kaikkiahan hän ei
olisi voinut, Elli ei olisi ymmärtänyt ja olisi käsittänyt hänet
väärin. Ja sitten oli hänen rakkautensa niin uusi ja niin pinnalla
vielä, kun pohjalla oli elämä, jonka muodostamisessa Ellillä ei ollut
mitään osaa.

Hänen olisi kuitenkin tehnyt mielensä osoittaa niitä tunteitaan, joita
hänellä oli. Hän huomasi useinkin enemmän katselevansa kuin
kuuntelevansa. Hän seurasi Ellin liikkeitä, hiveli silmillään hänen
muotojaan. Hänestä oli hänen otsansa niin puhdas, silmäkulma niin
salaperäinen, posken ja tukan raja niin houkutteleva, olkapää niin
pyöreä, rinta niin täyteläinen ja tiukka, ja jalka, joka Ellin
ommellessa oli toisen jalan päälle nostettuna, niin kaunismuotoinen
ylhäältä alas. Hänen olisi sentähden tehnyt mieli hyväillä häntä, vetää
hänet luokseen, sulkea syliinsä ja suudella.

Mutta kun hän eräänä iltana heidän erotessaan tahtoi tehdä sen, väisti
Elli.

--Ei, ei, sanoi hän.

--Mutta miksei?

--Jos te kerran kadutte ja kyllästytte minuun, niin se olisi minusta
niin väärin.

Elli odotti, että hän sanoisi ei koskaan kyllästyvänsä eikä koskaan
katuvansa. Mutta sen sijaan sanoi Olavi nähtävästi vähän
loukkaantuneena:

--Niinkuin tahdotte...--ja meni ylös.

Miksei hän siihen suostunut? Mitä pahaa siinä olisi ollut?--Eikä hän
saanut torjutuksi ajatusta, että se oli vielä vanhaa ennakkoluuloa,
jota hän ei olisi odottanut Elliltä ja jota ei olisi pitänyt olla
heidän suhteessaan, joka hänen mielestään oikeutti kaikkeen.

Ja samalla tuli hänelle halu saada kuulla enemmän hänen suhteestaan
mieheensä. Elli ei ollut kertonut muusta kuin omista tunteistaan ja
huolellisesti välttänyt mainita miehensä nimeäkään. Millaista oli
heidän yhdyselämänsä ollut? Mihin määrin sitä oli ollut olemassa ja
miksi se tulisi tästä lähin muodostumaan? Olihan Elli sanonut, ettei
hän rakasta häntä eikä ole koskaan rakastanut. Mutta kuinka se silloin
ollenkaan oli ollut mahdollista? Se oli kuitenkin ollut ja ehkä tulisi
olemaan vastedeskin samalla lailla. Jos Elli olisi sitä edes
valittanut, kysynyt häneltä neuvoa...

Mutta kun Olavi seuraavana aamuna koetti saada puheen siihen, väisti
Elli ja väisti nähtävästi tahallaan.

Olavi koetti vakuuttaa itseään, että se tapahtui hienotuntoisuudesta
häntä kohtaan, hän koetti vielä kerran istuttaa mieleensä, etteihän se
kaikki tuo häneen kuulukaan ja että heidän suhteensa on asetettava
yläpuolelle sitä kaikkea. Mutta yhä vaikeampi oli hänen päästä siihen
mielentilaansa, jonka hän niin voimakkaasti oli tuntenut tuona yönä
aholla istuessaan. Eikö se ollut vain satunnainen puuskaus, joka oli
ollut seurauksena Ellin odottamattomasta tunteitten purkauksesta? Eikö
se ollut vain ylenihanteellinen teoria, joka, jos se koetettaisiin
toteuttaa, veisi ennenaikaiseen eroon? Voihan sen ehkä ajatella
pysyväksikin, mutta silloin täytyisi kieltäymyksen olla
molemminpuolinen. Ja sitä se ei ainakaan ole, ennenkuin Elli on
rikkonut vanhat välinsä kokonaan. Mutta voiko hän sen tehdä? Ja
tunteeko hän edes kaipausta sitä tekemään?

Kyllähän minä sen käsitän, ajatteli hän itsekseen, että hänen asemansa
on surkea ja traagillinen ja ettei minulla ole oikeutta häntä siitä
moittia. Ehkei hän muuta voi ... ja ihan varmaan ei hän voikaan muuta.
Mutta kuitenkin ... jos minä olisin hänen asemassaan, en voisi löytää
lohdutusta mistään muusta, kuin että heittäytyisin kokonaan hänen
haltuunsa, jota rakastan, hakisin hänen luonaan puhdistusta ja
unhotusta. Mutta jos Elli ei sillä lailla tunne, silloin ei hänen
elämänsä nähtävästi olekaan hänelle niin vastenmielistä kuin olen
kuvitellut.

Mutta ajatus, että Elli olisi siihen määrin jo tottunut sitä sietämään,
ei antanut rauhaa Olaville. Parhaimmalla tahdollaankaan hän ei päässyt
pois näistä mietteistään, jotka tulivat joka yö yhä kiinteämpinä häntä
ahdistamaan.

Ja vaikkei pastori ollut kotona, alkoi hänen läsnäolonsa kuitenkin
tuntua joka paikassa. Kaikkialla oli merkkejä hänestä, joka täällä
oikeastaan oli haltija ja isäntä. Missä oli hänen hattunsa, mistä pisti
näkyviin joku muu vaatekappale; hänen tavaroitaan riippui Ellin kamarin
seinällä, siellä oli vuoteen vieressä hänen tohvelinsa. Ja tuon
tuostakin tulee joku asiamies häntä kysymään. Elli vastaa, että hän on
pitäjällä. »Milloinkahan tuo tuolta tullee?» »Kyllä hän kai tulee
perjantai-iltana tai viimeistään lauantaiaamuna».

Tuli perjantai ja tuli perjantai-ilta. Hän voisi tulla milloin hyvänsä,
olla tuossa tuokiossa kotonaan. Ja jos hän tietäisi, mitä täällä on
tapahtunut? Jos hän alkaisi sitä aavistaa? Hän voisi karkoittaa minut
pois talostaan, ajaa ulos, ja hänellähän tietysti olisi oikeus
puolellaan jo se mahdollisuus, että hän _voisi_ joutua tällaiseen
asemaan _pastorin_ suhteen, jota hän aina oli pitänyt pilkkanaan, sai
aikaan epämiellyttävän häiriötilan hänen koko olennossaan.

Ellikin näytti ajattelevan sitä samaa. Hän oli levoton eikä nähtävästi
päässyt illallisen jälkeen oikeaan mielentilaansa.

--Mitä te ajattelette? kysyi hän Olavilta äänettömyyttä rikkoakseen.

--En mitään erityistä ... kuinka niin? Entä te?

Ellillä oli kuitenkin ehdotus, joka Olavin mielestä tuli erittäin
sopivasti ja johon hän heti ihastui.

--Minä ajattelen vain, että jos huomenna varhain tekisimme sen, mitä
olemme niin kauan aikoneet ... menisimme meidän karjakartanollemme.
Tahdotteko?

--Mielelläni!

Jos pastori tulisikin yön aikana kotiin, ei hän kuitenkaan lauantaina
voisi lähteä heidän mukaansa, ja he saisivat tehdä retkensä kahden...




XX.


Elli oli pukeutunut savolaistytöksi. Hänellä oli suora pumpulihame
synkänsinisestä, punaraitaisesta vaatteesta, lyhyt nuttu, pää paljas,
niskassa valkoinen huivi ja huivin alla riippumassa hänen pitkä,
keltainen palmikkonsa. Tämän pukunsa hän oli miettinyt ja valmistanut
tätä huviretkeä varten, jota hän jo kauan oli ajatellut.

Kädessä pienoinen nyytti, jossa hänellä oli vähän virvokkeita matkaa
varten, odotti hän keskellä pihamaata Olavia tulevaksi. Olavi tuli
verannalle, astui alas rappusia ja näytti jäävän häntä odottamaan.

--No, ettekö tule jo, herra Kalm?

--Ka, tekö siinä olette! Enhän teitä tuntenutkaan! Mutta sehän sopii
vallan mainiosti!--ja piikatyttöjen keittiön rappusilla nauraessa
erehdykselle he lähtivät menemään.

--Miellyttääkö tämä puku teitä? kysyi Elli, kun he olivat tulleet ulos
portista.

--Sanomattomasti.

Ja se häntä todella miellyttikin. Sehän oli hänen vanha ihanteensa
ilmielävänä, se reipas maalaisneiti, jonka kanssa hänen piti perustaa
talo ja antautua maanviljelijäksi. Se oli hänen ehkä puhtain ja
ihanteellisia muistonsa niistä monista naismuistoista, jotka vähän
itsekukin olivat häneen jälkiänsä jättäneet. Elli miellytti tuossa
puvussaan häntä vielä siksikin, ettei hän nyt, hänen vierellään
maantietä astuessaan, muistuttanut entisestä itsestään juuri ollenkaan,
ei asemastaan eikä tavallisesta ympäristöstään. Hän oli nyt enemmän ja
suoranaisemmin Olavin oma, ja vähitellen katosi Olavista se hermostus
ja paha tuuli, joka häntä oli alkanut häiritä. Ellikin näytti tuntevan
vaikutuksen siitä, että he poistuivat pappilasta. Kun he tarhan takana
kääntyivät sille metsätielle, joka vei karjakartanolle, huudahti hän
iloisesti nyyttiään heilauttaen ja ottaen hyppyaskeleen Olavin edelle:

--Nyt meidän pitää olla iloisia kuin taivaan linnut!

--Niin pitääkin! sanoi Olavi, kiiruhtaen hänen jälkeensä.

--Ja te ette saa ajatella mitään niistä entisistä ikävyyksistä, joista
olen teille puhunut! Minusta tuntuu nyt siltä, kuin ei niitä olisi
koskaan ollutkaan ... niinkuin aina olisin tätä tietä kävellyt ja
tulisin vastakin kävelemään!

--Mutta tämä alkaakin lupaavasti ... katsokaa noita koivuja, kuinka ne
ovat solakoita ja valkoisia ja puhtaita ... tämä on kuin pyhä lehto,
temppelin etehistö ... tuolla taampana on tuo jylhä hongikko, ja se on
itse kirkkoholvi...

--Se on minun koivikkoni ja minun hongikkoni ... ja minä en ole niistä
kummastakaan antanut oksaakaan taittaa.

--Teitä saattaa siis sanoa tämän temppelin papittareksi.

--Sanokaa vain ... ja minä nyt vienkin teidät täällä minne minua
haluttaa ... te ette kohta osaisi täältä mihinkään, jos en olisi teitä
ohjaamassa.

--Viekää te vain, minne teitä haluttaa ... viekää vaikka siihen
»kaikkein pyhimpään».

--Sinne ei ole lupa kenenkään kuolevaisen mennä.

--Eikö kenenkään?

--Ei kenenkään ... mutta temppelin harjalle me voimme kuitenkin
kiivetä, ja sinne minä lupaan viedä teidät.

--Missä se on?

--Se on täällä edessäpäin.

Ja reippaasti kävellen ja iloisesti jutellen he painuivat yhä
syvemmälle tuuheaan metsään, mikä joka askeleella näytti tulkitsevan
heidän tunteitaan ja ottavan osaa heidän mielialoihinsa.

Siinä oli ensiksikin se koivikko, ja sen lehvistöstä tippuivat vielä
viimeiset yökastekyyneleet mustikan varsilla peitettyyn maahan, mutta
sisässä peippo säesti peippoa ja runkoja kultaili heleä, hohtava päivä.
Siellä täällä oli kukkiva pihlaja jonkin korkean kiven kyljessä ja
toisessa paikassa hienoinen haapa, joka ei ollut saanut yksinään
vauhtia ja ryhtiä rungolleen ja joka kuin olemisensa lupaa anoen
alituisesti lehtiään lepatteli.

He tulivat hongikkoon, kuivalle, tasaiselle kanervakankaalle, jossa he
tunsivat kuin pienenevänsä, jossa mieli kävi melkein hartaaksi ja sai
heidät hetken aikaa äänettöminä vaeltamaan, honganlatvojen kohinaa
kuunnellen.

Hongikko vaihtui kuusikoksi. Siinä vallitsi salaperäinen varjoisa
hämäryys, jonka sisästä kuului metsäpuron lirinää ja siihen sointuvaa
hyttysten hyrinää. Kuusikkoa seurasi hyötyvä, kaskesta kohonnut
leppälehto, kotoinen ja herttainen, jonka sisässä kasvoi mehevä heinä
ja alalaidassa kuului laitumellaan kulkevan Tyynelän karjan kelloja.
Lepikko loppui jyrkästi ja ilman rajaa, ja heille aukeni aho eteen,
jonka Olavi tunsi samaksi, mihin hän sunnuntai-iltana kävellessään oli
joutunut.

--Mutta minähän olen ollut täällä kerran ennenkin, sanoi hän ja kertoi,
heidän halmeen aitaa vasten nojatessaan, mitä hän tässä oli ajatellut.

Elli pani sen mieleensä ... tässä olisi siis yksi paikka lisäksi, johon
hänelle jäisi muisto Olavista ja johon hän voisi tulla häntä
ajattelemaan ... ei kaipaillen, ei epäillen enää, vaan rauhallisesti ja
toivoisasti.

He nousivat aidan yli ja tulivat ahon toisessa laidassa olevalle
mökille. Siellä ei ollut ketään kotona, seinävieressä oli kerppuja
kuivamassa, ja ovi oli ulkopuolelta telkitty. He painoivat kumpainenkin
kasvonsa pieneen ikkunan ruutuun, poski melkein poskessa kiinni. Tupa
oli autio, pankolla pata kumollaan, pöydällä tyhjä tuoppi, ja aurinko
paistoi heleästi mustalle lattialle.

--Heinässäkö he lienevät, sanoi Elli.

--Ketä tässä asuu?

--Eräs vanha kalamies vaimoineen.

He puhuivat melkein kuiskaamalla ja katsoivat yhä ikkunasta sisään.

--Mennäänkö taas? sanoi Elli ja vetäytyi pois.

--Mennään vain.--Minnepäin?

--Ei sinne ... sieltähän me tulimme ... tästä veräjästä.

Olavi olisi tahtonut auttaa Elliä, ottaa häntä vastaan, varata
kainalosta, nostaa ... mutta hän ehti vain vähän kannattaa
kyynärpäästä, Ellin hypätessä maahan veräjän selältä.

Mökiltä vei tie harvaa petäjikköä jyrkkänä polkuna ylös sille
hiekkaiselle selänteelle, joka järveltä tullessa näkyi kohoavan
Tyynelän takana. Siitä näkyi toisella puolen Tyynelä lahtineen,
toisella avara metsäinen maisema, joka katkeamattomana, tummanruskeana
alankona ulottui mäkikyliin saakka.

--Tuolla se on, sanoi Elli, tuo kukkulajono, johon päivä niin helakasti
paistaa. Meidän karjakartanomme on vähän alapuolella tuota korkeinta
yppylää.

--Nyt näen ... tuo uusi valkea huone.

--Se on heidän uusi riihirakennuksensa.

--Onko se puu vai mikä tuolla kukkulalla?

--Se on ikivanha, suunnattoman suuri tuuhea koivu. Sen juuresta on
näköala, joka ... saattepahan sitten nähdä...

--Sekö se on teidän temppelinharjanne?

--Se se on! Mutta sinne on vielä matkaa ... koko tuo metsäinen
taival ... ja koko tuo rinne kiivettävänä.

Harjua vähän aikaa kulettuaan painuvat he tien mukana korpeen, jonka
laidassa on pieni pyöreä lampi. Sen rannat ovat hyllyvää hetettä, vesi
on mustaa, ja sen pohjaa ei ole kukaan mitannut, ja ainoa asukas siinä
on mustaselkäinen, kyrmyniskainen ahven.

--Tuommoiseen lampeen minä tahtoisin upottaa itseni, jos kerran tekisi
mieleni maailmasta kadota kenenkään tietämättä...

--Hyi, elkää sellaista puhuko...

--Sillä se olisi oikea loppu elämälle, joka niin usein ei ole muuta
kuin vaivalloista rämpimistä tuommoisella suolla kuin tuo, mikä tästä
lähtee ja jatkuu petäjä petäjältä niin pitkälle kuin silmä kantaa...

--Ja oletteko tekin sellaista tuntenut, te, joka minun mielestäni
olette oikein onnen lempilapsi?

--Luuletteko, että minulla on juhla aina minullakaan...

--Mennään pois eikä ajatella nyt sellaista, sanoi Elli ja veti häntä
käsipuolesta tulemaan. Ette te todella ajattelekaan, te vain minua
suotta peloittelette.

Suottahan se oli, mutta häntä huvitti nähdä Elli liikutettuna.

Suon poikki päästyä maat taas kovenivat, ilostuivat ja virkistyivät, ja
tie, joka vaivalloisesti oli kulkenut lahonneita pitkospuita myöten,
alkoi taas hauskasti ja kuin omiksi huvikseen heitelläitä milloin
millekin puolelle pienen puron pohjaa, jonka kesä oli kuivannut melkein
vedettömäksi.

Ilmestyi suokytöjä, joiden savu täytti koko metsän tuoksullaan. Tuli
niittymaita, joissa toisissa oli jo heinä tehty, toisissa paksu angerva
ja tuuhea saraheinä vielä hurotti altain täyteisenä ja pyrki niiden
raoistakin ulos.

--Eikö istuta tähän ladon kynnykselle? ehdotti Olavi.

--Istutaan vain, matka alkaakin olla jo puolessa.

Lato oli heiniä puolillaan, tuoreita, hyvänhajuisia, vasta korjatuita.
Olavi heittäytyi pitkälleen ja katseli Elliä, joka keskellä ladon ovea
oli kuin kuva kehykseen sovitettuna. Hänen vartalonsa ulkopiirteet
haihtuivat hiukan mustanviheriään kuusimetsätaustaan, mutta kun hän oli
riisunut huivinsa päästään, erottuivat hänen kasvonsa ja keltainen
tukkansa siitä kuin kullattuina. Hän oli siinä niin kiihkoton, niin
puhdasaatteinen, vähän haaveileva. Mutta Olavi olisi kuitenkin niin
haikeasti halunnut kiertää käsivartensa hänen ympärilleen, kietoa
toisen hänen kaulaansa, vetää tuon pään povelleen, painaa hänet
viereensä rinnalleen, suudella tulisimmalla suutelollaan hänen
otsaansa, poskiaan ja huuliaan ... täällä yksinäisessä metsäladossa,
kaiken maailman kuulumattomissa...

Elli katsahti taakseen. Hän näki, että Olavi lepäsi kädet pään alla
heinissä, joihin hänen vartalonsa oli vain vähäisen vaipunut ja joissa
hän näytti olevan kuin aalloilla, jalka sulavasti koukussa ja polvesta
pienenä kaarena... Hattu varjosti hänen kasvojaan, hänen silmänsä
paloivat sen alla mustina, eikä niiden katse väistynyt. Elli katsahti
pois, ylös kattoon, ulos niitylle, kääntyi taas takaisin ja taas pois
eikä uskaltanut enää käydä kolmatta kertaa vastuuseen. Nuo silmät
olivat monta kertaa ennenkin seuranneet häntä samalla lailla venheen
perästä heidän soudellessaan, pöydän takaa heidän verannalla
istuessaan, mutta eivät koskaan niin läpitunkevasti, niin melkein
herpaisevasti.

Hän tuli vähän levottomaksi, olisi tahtonut pois, mutta ei uskaltanut
liikahtaa. Hän olisi tahtonut sanoa jotain, mutta jäi kuuntelemaan
äänettömyyttä, joka yht'äkkiä kuin humisi hänen ympärillään, mutta
josta hän samalla erotti kaikki pienimmätkin äänet: peipposen
sirahduksen metsän rinteessä, heinäsirkan kitinän niityllä, leivon
viserryksen taivaalla jossain ja ladosta heinäkorren kahauksen.

Hän hämmentyi. Eikä hän tiennyt, halusiko hän, että Olavi levittäisi
hänelle sylinsä ja pyytäisi häntä siihen heittäytymään, vai pelkäsikö,
että hän sen tekisi, vai olisiko hän pyytänyt häntä jättämään sen
tekemättä, niinkuin silloin, kun hän sitä yritti, jota hän koko sen
yötä oli sekä katunut että hyväksynyt, jota hän oli odottanut
seuraavana iltana uudistuvaksi ja taas ollut tyytyväinen, ettei se
ollut uudistunut.

Ei, ei! Niinhän sen kuitenkin pitää olla, niin hän oli sitä aina
ajatellut ja ainoastaan niin oli oikein! Ja temmaten itsensä irti
tunteittensa ja omien aatoksiensa hetkellisestä lumouksesta, asettaen
itsensä siihen tasapainoon, joka oli kuin hänen onnensa ehto ja se
varustus, jonka takaa hän tunsi voivansa vastustaa koko maailman
tuomiota ja jossa hänen omatuntonsakaan ei vielä ollut tullut häntä
ahdistamaan, sanoi hän ojentautuen suoraksi ja sitaisten huivin
päähänsä:

--Joko olette tarpeeksi levännyt?

--Entä te?

--Minä jo olen.

--Mennäänkö sitten taas?

Pian sai Olavikin takaisin vähäksi aikaa häiriytyneen rauhansa.

Mitäs siitä, parastahan oli näin!

Ja kun hän näki Ellin kulkevan edellään kukkivaa ojanreunaa pitkin ja
sitten veräjän yli noustuaan siihen nojaten häntä odottavan ja
leikillään tarjoovan hänelle kätensä avuksi, hellä, syvä ja luottava
ilme niissä suurissa, aina vähän surullisissa silmissä, niin hän käsitti
kuin yht'äkkisenä ilmauksena, että jos heidän suhteensa olisi siitä,
mitä se nyt oli muuttunut toisenlaiseksi, se olisi samalla ollut
pilattu ja menettänyt sen hienon lemunsa, jota hän siinä oikeastaan
rakasti. Ei, ei, sanoi hänkin itselleen; mutta lisäsi kuitenkin kuin
tietämättään: en ainakaan minä tahdo tätä edemmä jatkaa, niinkuin en
ole sitä oikeastaan aloittanutkaan.

Ja sillä hän ikäänkuin siirsi sen edesvastuun tunteen hartioiltaan,
joka välistä hiipi niiden päälle laskeutumaan, kun hänelle tuli
mieleen, mitä tästä ehkä sittenkin seuraisi. Hänhän ei ollut
aloittanut ... jos Elli ei olisi tullut häntä niin paljon vastuuseen,
ei hän olisi koskaan lähtenyt liikkeelle... Hän oli näinä päivinä
kuullessaan Ellin puhuvan tunteistaan tullut yhä enemmän vakuutetuksi
niiden voimasta ja syvyydestä ja valtavuudesta. Vaikka ne eivät olleet
päässeetkään purkaumaan, vaikka ne ilmenivät vain sanoissa,
kasvonpiirteissä ja katseissa, niin ne kuitenkin ja ehkä juuri
sentähden, että niiden juuret olivat niin syvällä, häntä melkein
peloittivat. Hänen omat tunteensa, se kiintymys, mikä hänessä oli
syntynyt, olivat niihin verraten niin heikot. Hän tiesi sen siitäkin,
että hänen välistä täytyi ajatella, millä tavalla hän ne ilmaisisi ja
saisi esille. Kun hän sanoi: »Onko totta, että te rakastatte minua»
niin kuinka heikolta se kuului siihen verraten, miten Elli vastasi: »On
se totta».

Jos hän kyllästyisi, jos hänen täytyisi mennä ... ja kerran kai se,
ja ehkä piankin, tulisi tapahtumaan ... miten se tulisi Elliin
vaikuttamaan, millä epätoivolla hän heräisi unelmastaan! ... Ei, ei,
edemmä se _ei saa_ mennä, hänen täytyy hillitä itsensä, pitää
varansa ... säilyttää itselleen jokin tie avoinna, olla itseään
kokonaan sitomatta...

Mutta kyllähän minäkin rakastan, rakastan ehkä paremmin ja syvemmin
kuin koskaan ennen!... Tuolla hän kulkee niin arvokkaana, suorana ja
vakavana, ajattelee tietysti vain minua, on päässyt pois surkeasta
jokapäiväisyydestään, saanut uutta rohkeutta elääksensä niin, kuin oli
niin monesti sanonut sitä toivoneensa...

Ja noudattaen sen mielentilansa puuskahdusta, joka hänessä oli
syntynyt, tahtoen osoittaa, sanoa jotain, kiirehti hän askeleitaan
häntä saavuttaakseen ja sanoi hänen rinnalle tultuaan:

--Eikö teistä ole kovasti omituista, että me näin kahden vain vaellamme
... emme kaipaa muuta enmmekä tarvitse muuta, tiedämme vain sen, mitä
tiedämme.

--On se, on se niin, että minä en ymmärrä, kuinka tämä kaikki...

Ellin kasvot eivät mitään ilmaisseet eikä hänen äänensäkään, mutta
Olavi näki, että hänen silmänsä täyttyivät kyynelillä ja että hän
kumartui tiepuoleen kukkasta noukkimaan niitä salatakseen.




XXI.


Pian oli metsätaival päättynyt, ja kun tie oli kulkenut metsäjoen
poikki, jonka yli vei kaitainen karjasilta, kävi se nousemistaan
nousemaan. Tuli taloja, joiden pihan läpi he kulkivat. Väki oli
kaikkialla heinässä, pienet lapset vain pihasalla, josta he kerrankin
kuulivat heleän äänen jälkeensä huutavan: »Tuolla menee Tyynelän rouva
ja yks' vieras herra!»

Näköala avartui sitä mukaa kuin he nousivat. Joka aholla, johon he
metsikön läpi kuljettuaan tulivat, kääntyivät he jälelleen katsomaan.

--Aina kun tätä tietä kuljen, ja minä kuljen tätä monta kertaa kesässä,
nautin minä tästä noususta sanomattomasti. Ja nyt teidän kanssa nautin
siitä enemmän kuin koskaan ennen ... kun näen maailman noin jäävän
jälelleni tuonne alas, yhä pienenevän ja näköalan samalla etenevän ja
avartuvan.

Ja kuta ylemmä he tulivat, sitä onnellisemmaksi hän näytti tulevan.
Hänen poskensa paloivat, hänen silmänsä loisti, ja Olavi tuskin voi
seurata häntä hänen nopeasti ja uupumatta astuessaan. Mutta hänetkin
sai innostumaan se halu päästä pian perille, joka aina syntyy, kun
tietää lähenevänsä jotain huippupaikkaa.

--Tässä on tienhaara, sanoi Elli. Mennäänkö ensin taloon, vai
noustaanko ensin »temppelin harjalle?» Matka on melkein yhtä pitkä.

--Ensin »temppelin harjalle!»

He kulkivat sakeassa lehdossa, nousivat pitkän aikaa polkua, josta
eivät voineet nähdä mitään ympärilleen. Metsä oli kuitenkin kuin
kirkastettu, kuin valoa tulvillaan, jota tuli sinne joka taholta. Jo
välähteli etäisiä vesiä ja siintäviä kaukaisuuksia puitten välitse
milloin oikealla milloin vasemmalla. Olisi tehnyt mieli jouduttautua
pikemmin, jättää mutkitteleva polku, juosta suoraan eteenpäin tai
nousta varpailleen ja ponnahtaa ylös puiden latvain yli näkemään:

Mutta samassa oli siinä jo aukea paikka edessä, laaja näköala lävähti
kolmelta puolen esiin, ja Olavi aikoi pysähtyä sitä katsomaan.

--Ei, ei ... tulkaa tänne ... tänne teidän pitää tulla!

Siinähän se oli jo se suuri tuuhea vanha koivu, keskellä aukeaa,
sileätä nurmikenttää.

--Tässä! huudahti Elli, Olavia puun alla odottaen.

--Ei, mutta todellakin!

--Tässä on nyt se »temppelin harja!»

--Ei mutta todellakin! uudisti taas Olavi ja antoi katseensa halata
näköpiiriä kaikille tahoille.

Se oli kaikilta tahoilta vapaa. Kukkula oli kuin suuri suunnaton
kivimöhkäle keskellä lakeaa tasankoa, yhtäällä avarat vedet, joiden
takaa häämötti sinertäviä vaaroja, toisaalla matala manner metsineen,
taloineen, peltoineen, ahoineen ja siellä täällä parhaillaan palavine
kaskineen. Tuoll' oli kirkko ja kirkonkylä, vähän toisaalla Tyynelä ja
laaja metsäinen laakso välissä, josta he olivat tulleet. Ja se kaikki
näkyi tänne heleimmän auringon valossa, joka yhdeltä puolen
kimallutteli vesien pintaa, toisella toi pienimmätkin esineet pitkien
matkojen päästä näkyviin.

Se kaikki näkyi tänne suuren varjoisan koivun alle, joka oli ylin
huippu peninkulmien alalla, oli kuin kaiken keskipiste, oli kuin pyhä
puu luonnon uhrivuorella. Hän innostui sitä silloin kuvaamaan, hän
osoitti toista puolta ja osoitti toista, sanoi, ettei luonto ollut
häneen koskaan niin valtavasti vaikuttanut, ettei hän sitä koskaan
ollut niin hyvin ymmärtänyt ja ettei mikään ollut milloinkaan niin
likeisesti liittynyt hänen mielialoihinsa ja tunteisiinsa ja niin niitä
tulkinnut.

Elli oli istuutunut, ja Olavi istuutui hänen viereensä. Ensi innostusta
seurasi viehkeä kaihomieli, se omituinen tunne, joka saa hymyn ja
kyyneleet samalla esille eikä tiedä, kummalleko se etusijan antaisi.

--Jos voisi täällä aina elää ... jos ei milloinkaan tarvitsisi
laskeutua täältä tuonne matoiseen maailmaan...

--Ja viihtyisittekö te täällä todellakin? kysyi Elli säteilevin silmin.
Ettekö tahtoisi milloinkaan pois?

--Minusta tuntuu, että en ... minä olen jo ehtinyt nähdä, mitä se
kaikki oikeastaan on, ja se ei ole minulle mitään siihen verraten, mitä
täällä on... Entä te?

--Minäkö? sanoi Elli hymyillen. Minusta on niinkuin olisin siellä,
mihin en koskaan ole uskaltanut toivoa tulevani ... niinkuin olisin
onneni kukkulalla.

--Ja eikö teistäkin ole, niinkuin on minusta, että vasta täällä voisi
oikein rakastaa ... enemmän, suuremmin ja täyteläisemmin ... niinkuin
te vasta täällä olisitte täydellisesti minun ja minä teidän?

--Ja teidän ei tee mieli pois ... te ette tahdo minua vielä aivan kohta
jättää?

Hän oli vakuutettu siitä, että hän ei tahtonut, ja sen vakaumuksensa
voimalla hän sanoi:

--En, en ... elkää sitä ajatelko ... te epäilette minua, mutta te ette
saa ... minä en ole niin itsekäs kuin te ehkä luulette...

--En minä luule... uskokaa minua! sanoi Elli ja ojensi kätensä.

Olavi silloin veti hänet luokseen, tarttui hänen olkapäähänsä ja painoi
hänet syrjittäin rintaansa vasten. Ja Elli ... voimatta hillitä
liikutustaan, tuntien olevansa kaikista muista erillään, täällä
ylhäällä, kaukana maailmasta ... olkoot, ajatelkoot ... miksei hän
saisi kerran, kerran vain! ... ja nopeasti, kiihkoisesti hän levitti
käsivartensa, sulki hänet syliinsä, antoi hänen suudella ja suuteli
häntä otsaan, silmille, huulille ja poskille... Maailma oli niin
kaukana, oli kuin sitä ei olisi ollutkaan ... tuossa oli vain tuo
koivun lehtevä katto, sen läpi häämötti sininen taivas, ja viileä,
hivelevä tuulen henkäys tuntui hyväilevän hänen poskiaan...

Hän siitä kuin heräsi, mutta hän ei tahtonut päästää häntä vielä ... ja
vielä kerran puristi hän häntä vuosikausia hillityn rakkautensa
kootuilla voimilla rintaansa vasten...

Kuului pienten lasten ääniä rinteeltä. Hän tointui, hellitti,
irroittautui ja loittoni. Olavi tarttui hänen käteensä, tahtoi vielä
vetää hänet puoleensa.

--Ei, ei, sanoi hän ja nousi ylös. Elkää enää!

Ja hetken kuluttua, sidottuaan huivin päähänsä:

--Se oli ensimmäinen kerta ja viimeinen...

--Minkä tähden? sanoi Olavi melkein rukoilevasti.

--Sentähden, että sen täytyy niin olla, on parasta niin.

Ja hilliten mielensä kuohun sanoi hän nousten ylös ja koettaen
hymyillä:

--No, tulkaa nyt ... mennään nyt takaisin maailmaan ... tuletteko?

--Elkää vielä menkö! ... jääkää vielä vähäksi aikaa...

--Ei nyt enää. Emme saa olla heikkoja ... minä en tahdo ... mutta elkää
silti loukkaantuko minuun ... ettehän?

--Enhän minä ... mutta minä en kuitenkaan ymmärrä, minkä tähden...

--Enhän minäkään ymmärrä ... minä vain tunnen sen, että meidän täytyy
unohtaa se. Ja jos te rakastatte minua, niin elkää sitä enää uudistako
... elkäämme puhuko siitä ... meidän pitää olla, niinkuin olemme olleet
tähänkin saakka.




XXII.


Talossa otettiin heidät avosylin vastaan. Ihastuneena vei Johanna
vieraansa pihanpääkamariin, kiiruhti panemaan kahvia tulelle ja
laittamaan ruokaa ja pistäytyi taas hetkisen poissa oltuaan vieraidensa
luo.

Hän sanoi heitä monta viikkoa turhaan odottaneensa, oli jo menneellä
viikolla sanonut miehelleen, että kyllä se rouva nyt ensi pyhän seutuna
ilmaantuu. Mutta kun ei alkanut näkyä, niin oli jo arvellut, että
taisipa tämä kesä jäädäkin käymättä. Ei oltu nyt osattu aavistaakaan
... ja mistä se herrasväki lienee pihaan pistäytynytkään, kun en
nähnyt, vaikka olin tässä aivan pihasalla?

Elli kertoi, että hän oli käyttänyt vierastaan Koivumäen näköalaa
katsomassa.

--Eipähän se rouva ole sitä paikkaansa vielä unohtanut ... muistaa se
siellä käydä ja käyttää muitakin--»temppelin harjallaan».

--Eikö hän teistä ole miellyttävä ihminen? kysyi Elli, kun Johanna taas
oli mennyt askareilleen.

--Onhan hän, vastasi Olavi hajamielisesti.

--Ennen minä melkein kadehdin hänen onneaan ja hänen elämänsä
sopusointua. Hänellä oli minusta juuri kaikkea sitä, mitä minulta
puuttui ja mitä minä kaipasin. Hän ja hänen miehensä näyttivät niin
täydellisesti täydentävän toisensa ... ymmärtävän toisensa ... ja
kaikin puolin olevan malli-ihmisiä avioliitossaan.

--Ja nyt ette enää heitä kadehdi?

--Enhän nyt enää ... minä olen mielestäni nyt yhtä onnellinen kuin
hekin.

--Ettekö näe mitään erotusta heidän suhteessaan ja meidän

--Enhän näe ... olemmehan nyt yhtä onnelliset ja tyytyväiset kuin
hekin ... ainakin minä olen... entä te?

--Olenhan sitten minäkin...

--Ettehän ole ... sanokaa, miksette ... oletteko jostain minulle
tyytymätön?

--En suinkaan.

--Elkää olkokaan, sanoi Elli ja ojensi hänelle pöydän yli kätensä.--
Vietetään nyt täällä oikein hauska ja iloinen päivä ... niinkuin
olisimme jossain ulkomailla, jossain aivan tuntemattomassa seudussa ...
niinkuin siinä kaukaisessa vedentakaisessa huvilassa, jonne minä aina
kuvittelin, että te minut halki ilmojen lennättäisitte.

Olavi ei osannut siihen oikein mitään vastata, tuijotti vain häntä
hajamielisesti silmiin.

Hän oli kuin huumaantuneena, kuin omasta itsestään haihduksissa. Ellin
yht'äkkinen, odottamattoman raivokas tunteiden purkaus, joka oli tullut
kuin äkkimyrsky hänen ylitsensä, oli kuin herpaissut hänen voimansa,
sekoittanut hänen käsitteensä niin, että hän vasta taloon tullessaan
pääsi tekemään itselleen selkoa siitä, mitä oli tapahtunut. Oliko se
todellakin ollut se entinen, hiljainen, tyyni, arka olento, joka oli
häntä sellaisella raivolla rintaansa vasten puristanut? Oliko tuo, joka
nyt taas niin rauhallisena keskusteli emännän kanssa ja innostui hänen
asioistaan, se sama, joka äsken silmät hehkuvina ja kaikki jäsenet
mielenliikutuksesta vavisten oli suudellut häntä niin tulisesti ja
intohimoisen hurjasti? Ja hänelläkö taas oli ollut voimaa vaatia, että
se olisi viimeinen kerta?

Luuliko hän todellakin, että hän voisi sen toteuttaa? Olavi puolestaan
tunsi, ettei _hän_ voisi ja että hänen _kaikki_ päätöksensä ja
lupauksensa olivat kuin pois puhalletut. Ja mikseivät olisi olleet!
Miksei hän saisi rakastaa, niinkuin hän itse tahtoo ja niinkuin Ellikin
oikeastaan tahtoo? Ensimmäinen ja viimeinen kerta! Mitä ne merkitsevät
tuollaiset vaatimukset? Hän ei tahtonut tietää mistään puolinaisista
tunteista!... Hän tahtoi omistaa hänet kokonaan! Ainoastaan siten voisi
heidän suhteensa jäädä pysyväiseksi ... ja ensi tilassa tahtoi hän
saada sen Ellille sanotuksi. Saada sen sanotuksi sydämensä tulisimmin
sanoin ... saada vastata siihen syleilyyn, johon hän ei äsken ollut
ennättänyt ... niin pian se oli tullut ja mennyt.

Mutta siihen ei näyttänyt koko päivänä ilmestyvän tilaisuutta. Elli
näytti kokonaan unohtaneen, että heidän suhteessaan oli mitään muutosta
tapahtunut. Ei näyttänyt ollenkaan käsittävän, mihin mielentilaan hän
oli hänet saattanut. Koko sielullaan hän antautui vain nauttimaan ja
iloitsemaan ympäristöstään ja näytti otaksuvan, että Olavikin niin
teki... Oliko se luontoa vai teeskentelyä? Oliko se viattomuutta vai
mietittyä? Hän oli ihastunut talon lapsiin, joita hän kanneskeli,
joiden kanssa hän leikitteli ja puheli lampaista, lehmistä ja
vasikoista. Talon pieni pirtti oli hänen mielestään kaikkien asuntojen
ihanne. Eikö tämä ole herttainen? kysyi hän, tämä suloinen pihamaa ja
tuo kuivanut juhannuskoivu sen keskellä, jota he eivät ole hennoneet
viedä siitä pois? Katsokaa noita pääskyjä tuossa räystään alla ...
heillä on jo pojat! Katsokaa nyt!

Olisihan Olavikin ollut yhtä mielissään kaikesta tuosta... Mutta nyt
oli se kuitenkin hänestä vähän lapsellista, ja hän olisi mieluummin
nähnyt, että he niin pian kuin suinkin olisivat päässeet kahden kesken
ja että Elli olisi ehdottanut, että he menisivät kävelemään jonnekin.
Päivällisen syötyä, jonka emäntä oli kattanut parhaalla, mitä ehti
saada laitetuksi: siinä oli verestä rieskaa, viiliä, marjamaitoa ja
tuoretta kalaa, olisi siihen ollut sopiva tilaisuus. Mutta Elli kuului
yhä vain juttelevan Johannan kanssa pirtissä, jossa tämä soudatteli
nuorinta lastaan nukuksiin, sill'aikaa kun Olavi istui rappusilla ja
poltteli ja odotteli häntä. Eivätkä he sittenkään eronneet toisistaan,
kun lapsi oli saatu nukutetuksi, menivät maitokamariin, rupesivat
katselemaan aittoja.

Olavi nousi ja sanoi menevänsä lepäämään jonnekin, hän menee ehkä
tuonne pellon pientarelle nurmikolle, sanoi hän. ja siellä hän odotti
Elliä tulevaksi, seisoi kauan aitaa vasten ja näki, että Elli hänet
kyllä huomasi, ja päätti, että hän ei ollut voinut olla ymmärtämättä
hänen viittaustaan. Mutta hän ei tullut hänen jälkeensä. Ja Olavi
päätti taas, että hän ei ehkä tullut tahallaan. Hän käveli hetken aikaa
rinteitä pitkin, istuskeli siellä yksinään ja palasi tyytymättömänä
pihaan.

Elli oli täydessä hommassa lehmitarhalla, jossa emäntä lypsi ja hän
ripsui.

--Tulkaa tänne! huusi hän. Missä te olette niin kauan viipynyt?

--Olen ollut vähän kävelemässä, vastasi Olavi kuivasti, seisoi vähän
aikaa aidan takana ja meni sitten pihaan. Hän koetti taistella mielensä
murtumista vastaan, hän koetti vakuuttaa ja rauhoittaa itseään, mutta
sitä huonommalla menestyksellä, kuta enemmän hän koetti.

Isäntä saapui niityltä kotiin. Hän oli älykkään ja hienotunteisen
näköinen talonpoika, ja jos Olavi olisi ollut oikeassa mielentilassaan,
olisi hänen ollut ilo hänen kanssaan keskustella ilmoista, vuodentulon
toiveista, pitäjän riennoista ja muista maan asioista, mitkä erittäin
näyttivät huvittavan isäntää, joka luki sanomalehtiä. Mutta nyt tahtoi
puheenlanka tuon tuostakin katketa. Hän ei voinut ajatella muuta kuin
Elliä, katseli häntä tarhalle, kuuli hänen äänensä sieltä ja näki
yhtämittaa kohtauksen tuolla mäellä, tuntien hänen syleilynsä ja hänen
rintansa ja jäsentensä värähdykset.

Jos hän olisi nähnyt pienintäkään merkkiä siitä, että Elli tunsi
samalla lailla kuin hän ... jos hänen silmistään olisi voinut lukea
viittauksenkaan niihin samoihin tunteisiin, mitkä hänessä kuohuivat ...
mutta hän tuli tarhalta täyttä, vaahtoavaa raintaa kantaen ja istuutui
sitten isännän viereen tuvan portaille ja sai pian eleille ne puheet,
joita Olavi ei ollut voinut ylläpitää.

Se kyllä sopi Ellille, se puki häntä, hän oli täällä somempi ja
sopusointuisempi kuin koskaan ennen, mutta juuri sentähden...

Hetken aikaa istuttuaan arveli isäntä, että hänen ehkä pitäisi mennä
laskemaan verkkoja lähilampeen, että jos hyvinkin saisi tuoretta kalaa
vieraille aamiaiseksi.

--Minä tulen mukaan, sanoi Olavi. Hänen täytyi saada jäähdytellä,
haihduttaa ajatuksiaan, koettaa saada mielentilaansa vaihtumaan ja
veriään asettumaan.

Aurinko oli jo laskemaisillaan, kun he sieltä palasivat takaisin
pihaan. Elli oli sill'aikaa kylpenyt ja istui tyynenä, puhtoisena ja
onnellisena rappusilla odotellen. Kylvettyään tuli Olavikin siihen
vastapäätä istumaan.

Hän oli jo jotenkin rauhoittunut ja hänen hermostuksensa vaihtui
vähitellen helläksi tunteellisuudeksi.

Illallisen jälkeen palasivat he siihen takaisin. Kun Elli, muiden
poissa ollessa, salaa ja sivumennen puristi hänen kättään, kysyi hän:

--Eihän se ollut niin todella tarkoitettua?

--Mikä niin?

--Se, mitä sanoitte, että sen täytyy olla ensimmäinen ja viimeinen
kerta...

--Oli se...

Mutta äänestä oli Olavi kuulevinaan, ettei se ollut niin vaarallista,
niin aivan toden todella tarkoitettua.

Ja hän oli jo mielestään turhanpäiten itseään kiusannut. Tulisihan
vielä tilaisuus, saisihan ehkä kohtakin sanoa sen, mitä tahtoi.

Aurinko oli jo laskenut. Näköala tuvan rappusilta, melkein sama kuin
mäeltä, sinne kun häämöttivät samat metsät ja samat järvet, vaikka
kirkko, pappila ja Tyynelä jäivätkin harjanteen taa piiloon, kietoutui
kesäiseen utuisuuteensa. Ruislintu, kehrääjä ja muut yölliset eläjät
tulivat vähitellen esille päivä-äänien vaietessa. Aittansa edustalla
istui talon renki paitahihasillaan ja viillytteli itseään saunan
jäleltä. Emännän, isännän ja Ellin verkkainen vuoropuhelu soveltui niin
hyvin tähän kaikkeen, Olavi kuunteli sitä nyt mielellään ja otti siihen
osaakin.

Tuli aika mennä levolle. Renki kulki pihan poikki ja kiipesi tallin
ylisille. Emäntä ilmoitti, että vieraille oli tehty tila toiselle
toiseen aittaan ja vetäytyi vähän päästä lastensa luo pirttiin. Kohta
katosi sinne isäntäkin.

Mutta kun Elli ja Olavi jäivät kahden kesken, eivät he oikein tienneet,
kuinka käyttäytyä. Ei ollut mitään virkkamista eikä kumpainenkaan
tahtonut ensiksi ehdottaa levolle menoa. Aitat olivat samassa
rakennuksessa, ovet vierekkäin, seinä vain väliä, ja heidän olisi
pitänyt mennä sinne samaa tietä.

Elli teki asiaa pihanpäähän, siinä toivossa, että Olavi menisi ensin.
Mutta kun hän tuli sieltä takaisin, istui Olavi vielä rappusilla.

--Hyvää yötä, sanoi Elli loitolta, hänen luokseen menemättä, kääntyi
aittapolulle, pistäytyi aittaansa ja väänsi sen sisäpuolelta lukkoon.

Vähän päästä meni Olavikin aittaansa.

Mutta mitä merkitsi tuo yht'äkkinen kaukainen hyvästi? Miksei Elli
tullut hänen luokseen?

Aittaan tultuaan luuli hän sen ymmärtävänsä, mutta se vain lisäsi hänen
pahaa tuultaan. Hän näki, ettei aittoja erottanut toisistaan kuin hieno
väliseinä eikä sekään ulottunut kattoon saakka. Yläsilta oli harva ja
hatara ja nähtävästi yhteinen molemmille aitoille. Vähimmätkin
risahdukset kuuluivat aitasta toiseen. Elli kuului riisuutuvan
varovasti, asettavan kenkänsä hyvin hiljaa lattialle, ottavan pari
askelta sukkasillaan, hiipivän sänkyyn ja vetävän peitettä päälleen.

Miksei hän virkkanut mitään? Miksei sanonut hyvää yötä vielä kerran?
Olivathan he pappilassa useinkin heittäneet viimeiset hyvästinsä vielä
kumpikin ikkunastaan.

Eikähän nyt olisi kukaan nähnyt, ei kukaan kuullut ... ei olisi
tarvinnut ketään pelätä ... Eikä kenties koskaan enää ilmaantuisi
tällaista tilaisuutta...

Hän ei siis _tahtonut_, se oli nyt ainakin selvä.

Mutta se olisi voinut tapahtua yhteisestä sopimuksesta ... ilman hänen
erityisiä varokeinojaan. Se oli kuin epäluottamus Olavia kohtaan, jota
hän mielestään ei ollut ansainnut.

Olkoon vain sitten ensimmäinen ja viimeinen kerta! Hän näyttää
tietävän, mitä tahtoo. Tähän asti, mutta ei edemmä, toisin sanoen. Koko
hänen tämänpäiväinen käytöksensä sitä osoittaa.

Mutta nyt tiedän minäkin, mitä tahdon! Joko--taikka! Elli oli
valinnut... Hän myös!--vaikkei hän vielä ollutkaan oikein selvillä
siitä, mitä hän oli valinnut...

Jos Elli olisi hiiskahtanutkaan... Mutta hetken kuluttua katosi sekin
toivo, kun seinän takaa alkoi kuulua tasaista tyyntä hengitystä.

Olavi heittelihe vuoteellaan levottomasti ja nukkui vasta aamupuolella
yötä.




XXIII.


Elli nojasi piha-aitaa vasten ja odotteli Olavia tulevaksi aitasta.
Hänen oli niin hyvä olla, luonto oli niin raitis, ilmassa oli
sunnuntaituoksua, ja lepopäivän rauha oli jo aamusta varhain
laskeutunut sekä taloon että maisemaan. Lapset seisoivat, aidan raon
läpi katsellen sen varjossa lepäävää pikkukarjaa, puhtaina ja
pyhäpukuisina, tyttöjen hiukset punottuina pienille tiukoille
palmikoille ja pikkupoikain tukka jaettuna huolelliselle jakaukselle.
Rengillä, joka istui joutilaana tuvan rappusilla, loisti uudet
kellonperät verkaliivin päällä, isäntä luki puoliääneen lehteä pirtin
ikkunan alla, ja emäntä, joka äsken oli lopettanut lypsynsä, oli
muuttanut uudet vaatteet ylleen. Ja kun Elli katsahti ulos maisemaan,
ei hän siellä nyt nähnyt ainoatakaan kaskisavua, joita eilen oli
kohoillut joka taholta lähellä ja kaukana. Eilisen päivän hiottava
lämminkin oli poissa, ja viileä tuulenhenki oli haihduttanut autereen
ilmasta.

Hän oli herännyt varhain ja käyskennellyt metsässä. Sieltä hän oli
kohonnut Koivumäelle ja istunut pitkän aikaa eilisellä paikalla.

Oli ollut niin kummallista eilen... Ei hän ollut sellaista koskaan
ennen tuntenut ... se oli tullut aivan yhtä odottamatta kuin viime
sunnuntaina tuolla kotona.

Eilen hän oli koettanut haihduttaa sitä mielestään, olla sitä
ajattelematta... Kumpi olisi ollut oikeammin tehty, työntääkö hänet
luotaan vaiko niin kuin oli käynyt? Mutta mitä hän siitä nyt miettii?
Eikähän se häntä vaivannutkaan. Ja tottahan Olavi oli käsittänyt hänet
oikein.

Mutta hän ei ollut eilen näyttänyt oikein tyytyväiseltä. Hän oli ollut
niin hajamielinen ja suljettu. Ei hän tainnut olla huvitettu talonväen
seurasta eikä täällä viihtyä. Ja hän katseli välistä niin oudosti,
hänen silmissään oli kiilto ja hänen katseissaan ilme, joka Elliä
vaivasi ja häiritsi. Niin ei saa olla, hän ei saa niin ajatella, se
olisi meidän molempain onnettomuus, meidän rakkautemme loppu.

Illalla varsinkin oli tuntunut siltä, kuin ei heidän suhteensa olisi
ollut niin kirkas ja sekoittamaton kuin ennen. Se oli kuin samennut.
Miksi hän oli ollut niin heikko eilen .... ja voisiko syy olla siinä?

Mutta tänään sen pitää selvitä entiselleen. Olavi hänet kyllä tulee
käsittämään ja ymmärtämään hänen asemansa. Olihan hän puhunut niin
paljon heidän suhteensa ihanteellisuudesta, ja tahtoohan hänkin sen
pysyttää semmoisena, jommoisena se heidän välillään oli mahdollinen ...
niinkuin ne kaksi riippuoksaista koivua siellä Tyynelän
pellonpientarella.

Ehkä hänen arkuutensa eilen illalla oli ollutkin turha ja hänen
pelkonsa hänen oman mielikuvituksensa tuote. Olisi hänen pitänyt
heittää hänelle hellempi hyvästi. Kuinka hän olikaan voinut niin
käyttäytyä? Mutta hän pyytää sen häneltä anteeksi tänään! Heidän
välillään ei saa olla mitään kangertavaa väärinkäsitystä...

Ja kaikissa näissä mietteissään kulkien tuli hän taas siihen: kuinka
minä häntä rakastan, kuinka olen onnellinen! Kuinka nyt on toista kuin
viime sunnuntaina: silloin kuin maan alla, haudassa, ikuisena orjana.
Ja nyt...!

Elli oli itse taas niin hyvällä mielellä, ettei ensin huomannut Olavin
pahaa tuulta, kun tämä tuli aitastaan. Iloisesti hän meni häntä
vastaan, ojensi hänelle poimimansa marjatertun ja tarttui hellästi
hänen käteensä. Mutta aamiaisen syötyään istuutui Olavi tikapuille, kun
Elli istui tuvan rappusille, ja hänen kasvojensa piirteet näyttivät
niin jäykiltä ja vierailta.

Täytyi saada puhua hänen kanssaan kahden kesken, ja Elli ehdotti, että
he menisivät kävelemään.

--Jos teitä nimittäin haluttaa?

--Kyllä minä mielelläni. Mutta kun hän lisäsi: »mihin päin sitten
menemme?» oli hänen äänessään sellainen sointu, ettei Elli voinutkaan
aloittaa puhetta siitä, mistä oli aikonut. He kulkivat äänettöminä
jonkun aikaa, vaihtoivat sitten jonkun välinpitämättömän sanan ja
vaikenivat taas. Elli ehdotti, että he menisivät mäelle. Mutta siellä
ei keskustelu sujunut sen paremmin. He istuivat vähän aikaa ja
katselivat näköalaa, sanoivat siitä sanasen, mutta ilman eilistä
innostusta. Tuuli humisi koivun lehvistössä voimakkaasti ja ilman
eilistä salaperäisyyttä, tuo eilinen haaveellinen lempeän lämmin
maisema näytti nyt niin järkevältä, ja he eivät päässeet lähellekään
sitä mielentilaa, joka heidät eilen oli vallannut. Kummallakin olisi
ollut jotain sanottavaa sydämellään, mutta he odottivat toisiaan ja
laskeutuivat hetken kuluttua taas taloon.

Sieltä he eivät voineet irtautua ennen kuin päivällisen syötyään.
Emäntä tahtoi välttämättä laittaa sen heille parhaan taitonsa mukaan,
se viipyi ja viipyi. Ellistä näytti, että Olavi yhä enemmän ikävystyi
ja kiusaantui, ja siitä hän kiusaantui itsekin. Turhaan hän koetti
häntä lepyttää, istuutumalla hänen luokseen, keksimällä puheen ainetta.
Olavi vastasi kohteliaasti, mutta ilman sitä sydämellisyyttä ja
hellyyttä, jolla hän aina ennen oli häntä puhutellut. Hänestä näytti
olevan hauskempaa lukea sanomalehtiä, hän tutki ne lävitse, luki
ilmoituksetkin. Elli harhaili pirtissä, pihanpääkamarissa, kuunteli
hajamielisesti emäntää ja meni lopulta aittaansa, jossa ei voinut estää
itkua tulemasta... Miksi tämä nyt on tämmöistä ... näinkö oli päättyvä
tämä matka, josta hän oli toivonut niin suurta iloa?

Mutta matkalla kotiin se ehkä sentään selviää. Hän toivoi sitä ...
mutta sittenhän taas ollaan kotona, tuolla alhaalla, tuolla kaikkien
muiden maailmassa, vaan ei hänen ja heidän... Ja oli taas, niinkuin
olisi kaikki siinä samassa ollut mennyttä.

Kun vihdoin oli päästy liikkeelle, tuli emäntä saattamaan ja seurasi
heitä melkein puolimatkaan. He kävelivät Ellin kanssa yhdessä, ja Olavi
kulki heidän edellään välistä niin pitkän matkaa, ettei hän ollut
näkyvissäkään.

Mutta kun Johanna vihdoinkin oli heistä eronnut ja kääntynyt kotiinsa
ja Olavi ei sittenkään muuttunut ystävällisemmäksi, ei Elli enää voinut
sitä kestää.

--Kuulkaa, eikö istuta vähän, pyysi hän.

--Istutaan vain ... uuvuttaako teitä?

--Ei, mutta minä tahtoisin kysyä teiltä jotain.

He istuivat tien viereen kaatuneelle puunrungolle ja itku kurkussa,
puun kaarnaa irti repien, kysyi Elli, mikä häntä vaivasi ... miksi hän
oli niin...?

--Mitä tarkoitatte?

--Elkää olko noin, pyysi Elli hellästi ja siirtyi häntä lähemmä ...
minä oikein pyytämällä pyydän teitä ... sanokaa, mistä olette minuun
noin loukkaantunut ... miksi ette enää välitä minusta vähääkään?

--Enhän minä ... mutta te itse olette sekä tänään että eilen ollut niin
omituinen, etten tiedä, mitä ajatella...

--Sanokaa, millä lailla olen ollut ... mikä teitä minussa vaivaa?

--Kai olette ollut niinkuin pitääkin ... ja syy on ehkä vain minussa,
etten osaa asettua teidän kannallenne ... mutta minä sanon suoraan,
etten sitä voi...

--Mutta miten tahtoisitte, että olisin ollut?

--Te ette luota minuun, ja se minua loukkaa.

--Etten minä teihin luottaisi!

--Jos luottaisitte, ette olisi eilen välttänyt minua koko päivän ...
ettekä eronnut, niinkuin erositte illalla.

--Enhän tiedä itsekään oikein, miksi minä niin olin ja miksi illalla
niin kävi ... voihan se teistä näyttää hyvinkin kummalliselta ... mutta
en minä silloin osannut muuten ... ja teidän täytyy antaa se minulle
anteeksi.

--Te pelkäsitte minua? sanoi Olavi.

Elli kääntelihe levottomana, aukoi ja tiukoitti nyyttinsä solmua ja
sanoi sitten:

--Enhän ainoastaan teitä ... voihan olla, että pelkäsin itseänikin ...
meidän kummankin heikkouttamme...

Siinäkö oli ollut syy hänen käytökseensä eilen! Olavi tunsi heti
lauhtuvansa, ja kääntyen hänen puoleensa hän sanoi hellällä,
värähtelevällä äänellä:

--Mutta hyvä, rakas Elli, mitä siinä olisi pelkäämistä ... miksi te
sanotte sitä heikkoudeksi, joka on tunteittemme luonnollisia ilmaus...?

--Ei se ole ... se ei saa olla meidän tunteittemme ilmaus...

--Mutta miksi ei? Sanokaa, ettekö tekin sydämessänne tunnusta, että me
emme _voi_ karttaa toisiamme noin ... emmekä teeskennellä kylmyyttä
silloin, kun rakastamme toisiamme niin ... sanokaa!

Hän tarttui hänen käteensä, kumartui hänen luokseen, aikoi kietoa
käsivartensa hänen vyötäisiinsä.

--Ei, ei! pyysi Elli taas ja koetti irtautua.--Elkää, minä pyydän!

--Mutta miksei? Sanokaa miksei?

--Siksi, etten minä saa ... etten minä saa, vaikka tahtoisinkin.

--Mutta tehän rakastatte minua ... tehän olette sanonut sen tekevänne!

--Ja juuri siksi, että teitä niin rakastan, minä tahtoisin, ettei minun
tarvitsisi tuntea, että kukaan voi minua siitä syyttää.

--Mutta kuka teitä syyttäisi?

--Kaikki, koko maailma...

--Ja te välitätte maailmasta ... siitä, mitä se sanoo!

--Enhän ainoastaan maailmasta ... mutta itsestänikin ... yhtä paljon
minä itsenikin tähden ... meidän suhteemme olisi minusta niin
ihanteellinen, niin hieno, jos se voisi jäädä entiselleen ... ja minä
olen luullut, että tekin ajattelette samalla lailla.

--Mutta minä en voi sietää ... minä en voi kärsiä, että te, samalla
kuin työnnätte minut luotanne, olette toisen oma ja että minun
täytyy...! huudahti Olavi ja hypähti seisoalleen.

--Enhän minä ole kenenkään toisen niinkuin teidän!

--Ettekö todellakaan?

--Enhän ole ollut kaikkina näinä vuosina, kun olen teitä odottanut,
kenenkään niinkuin teidän ... teidän hengessäni ja tunteissani...

--Vai niinkö?

--Miksi te sanotte niin pilkallisesti: vai niinkö? Jos tietäisitte, mitä
olette ollut minulle ja kuinka lähellä, ette sanoisi noin ... jos
tietäisitte kaikki tilaisuudet, milloin olette ollut minun luonani
tuskaani lievittämässä ja häpeään haihduttamassa ... kuinka ensi
illasta saakka olen teitä avukseni huutanut ... teille pyhittänyt
henkeni, sieluni ja tunteeni, jotka eivät koskaan ole olleet eivätkä
tule olemaankaan kenenkään muun kuin teidän omanne ... sillä niihin ei
kenelläkään muulla ole ollut sitä oikeutta kuin teillä ... ja teille
minä olen ne säilyttänyt puhtaina ja koskemattomina... Eikö niillä ole
teille mitään merkitystä ... ettekö anna niille mitään arvoa?

--Annanhan, mutta jos te minua niin rakastatte, miksette tahdo sitä
osoittaa minulle, niinkuin ainoastaan rakkaus oikeuttaa osoittamaan? Ja
miksi te ajattelette, että meidän suhteemme siitä tulisi kadottamaan
puhtautensa ja hienoutensa?

--Miksikö?--Niin miksikö!--hän vähän hämmentyi.--Ettekö sitä ymmärrä.
Mutta onhan minulla lupauksia, jotka minua sitovat ... jotka olen
antanut ja joita en voi rikkoa, jos en tahdo kaikkea rikkoa. Vai
voinko?

--Ette tietysti voi.

--Niitä on niitä onnellisia, jotka voivat mennä ja jättää kaikki ...
mutta minun täytyy jäädä tänne ... ja kuinka ajattelette, että voisin
jäädä tänne ... näihin oloihin, näiden ihmisten keskeen ... syömään
hänen leipäänsä, tietäen, että jos hän, jos he sen tietäisivät, he
voisivat sanoa minulle vasten silmiä ... nyt on minulla ainakin vielä
puhdas omatuntoni ... sillä siitä, millä lailla minä teitä rakastan, ei
heillä ole mitään oikeutta minua tuomita ... ja sen verran katson
minäkin oikeudekseni saada onnestani nauttia... Ymmärrättekö minut nyt?

--Luulenhan ymmärtävän.

--Sehän on vain sentähden ... eikä minkään muun ... sanokaa, että sen
hyväksytte...

--Niin, kyllähän ... voihan olla, niinkuin te sen sanotte.

Ja hänen järkensä, hänen oikeudentuntonsa sanoi hänelle, että Elli oli
omalta kannaltaan oikeassa. Hän ei voinut väittää vastaan, hän käsitti,
ettei hän voinut mitään vaatia, sillä hän tiesi, ettei hän voisi mitään
tarjota sen sijaan, mitä hän ottaisi. Ja hänen täytyi tunnustaa Ellin
vaikuttimet hienommiksi ja puhtaammiksi kuin omansa. Ja koko hänen
elämänsä tragedia taas häntä liikutti. Mutta samalla hän käsitti, ettei
hän voisi rakastaa häntä niinkuin oli luullut voivansa ja niinkuin Elli
tahtoi. Koko hänen olentonsa kuohui, hän tuskin voi hillitä itseään
tempaamasta häntä väkisin luokseen. Vielä uudelleen olisi hänen tehnyt
mieli vakuuttaa häntä, saada hänet uskomaan, että kahdenlaista
rakkautta ei voi olla, että Ellin mielipiteet ovat ennakkoluuloja ja
hänen ihanteellisuutensa pinnistettyä ... että ei voi tehdä sellaista
erotusta ... että ajatuskin jo on rikos ja että hän jo on ollut
miehelleen uskoton. Mutta samalla hän tunsi kuitenkin niiden syittensä
voimattomuuden ... ne soivat hänen korvissaan viettelijän sanoilta,
niin kauan kuin hän ei ollut valmis alistumaan kaikkien niiden
seurauksien alle ... ja sitä hän taas ei tahtonut. Ja Elli ei
nähtävästi ollut niitä naisia, joita voisi voittaa salaisesti
hiipimällä luo, puhaltamalla tulta tuhkaan. Hän tunsi heikkoutensa ja
oli sitä vastaan varuillaan. Ja hän oli puhunut sellaisella sisällisen
vakaumuksen innostuksella, se vakaumus oli tulos vuosikausien
hiljaisesta työstä oman itsensä kanssa, ettei sitä voisi saada
muuttumaan. Tietysti aikaa voittaen, mutta maksaisiko se taas vaivaa
sekään?

--Mennäänkö? sanoi hän ja nousi lähteäkseen.

He kulkivat metsätietä, samaa, jota olivat eilen tulleet. Ja kun he
eivät pitkään aikaan mitään virkkaneet, oli Ellillä aikaa mietteisiin.
Hän näki, ettei hän ollut saanut häntä vakuutetuksi, niinkuin olisi
tahtonut. Olavi näytti yhäkin tyytymättömältä, ja hän vastasi hänen
katseeseensa kylmällä epäilevällä silmäyksellä. Ja Elli aavisti
hämärästi, mitä hänessä liikkui... Hänen suostumuksensa ei ollut
vapaaehtoinen. _Hän_ ei olisi ylläpitänyt entistä suhdetta, jos se
olisi ollut hänen vallassaan. Olavi ei rakasta minua samalla lailla
kuin minä häntä. Eikö hän tahdo minua ymmärtää vai eikö sellainen
olekaan mahdollista? Ovatko minun ihanteeni sitten vain haaveita? Eikö
niitä voikaan toteuttaa? Eikö ystävyys voi olla rakkaudessa ylinnä?

Hän ei saanut vastausta kysymyksiinsä, eikä hänen tehnyt mieli niistä
uudelleen puhua Olaville. Hän ei tahtonut kuulla hänen laimeasti
myöntävän sitä, mistä hän sydämessään ehkä oli toista mieltä.

Oliko hän pettynyt hänen suhteensa? Eikö hän ollutkaan sellainen, joksi
hän oli häntä kuvitellut. »Ette tietysti voi», oli hän sanonut. Mutta
miksen minäkin voisi niinkuin Sigridkin? Se nuori mies, se lääkäri, oli
seurannut häntä. Mutta Olavi ei ehkä sitä tekisi ... hän ei minua niin
paljon rakasta. Mutta ainoastaan siinä tapauksessa voisi se olla
mahdollista. Hän ei tahdo, että minä rikkoisin, ja kuitenkin hän
tahtoo...

Hän tunsi kuin pettymyksen pistoksen rinnassaan. Oli kuin olisi se
loisto, joka oli Olavin päätä ympäröinyt, siitä hälvennyt.

Mutta sitten nousivat hänen tunteensa noita ajatuksia vastaan. Ei ole
niin. Minä en saa ajatella hänestä mitään alhaista.

Ja hän olisi jo itse tahtonut olla väärässä, että Olavi vain olisi
voinut olla oikeassa.




XXIV.


Kun he kulkien kukin omissa aatoksissaan nousivat metsäpolulta
Tyynelään vievälle kärrytielle, näkivät he pastorin tulevan vastaansa.
Hänkin huomasi heidät samassa, tarttui hattuunsa ja heilutti sitä
heille tervetuliaisiksi.

He olivat hänet kokonaan unohtaneet. Elli oli ajatellut, että he kotiin
tultuaan taas ehkä istuvat verannalla, puhelevat niinkuin ennenkin ja
selviävät entiselleen. Olavikin ajatteli samaa ja toivoi hänkin omalta
kannaltaan.

Sentähden oli pastorin ilmestyminen Ellille kuin kylmä tuulahdus, joka
vilusti häntä selkäpiihin saakka. Ja Olavi tuskin voi pakottaa itseään
nostamaan hattuaan vastaukseksi hänen tervehdyksellensä.

Ilosta loistaen tuli pastori heitä kohti ja huusi jo kaukaa:

--Hyvää päivää! Jopahan sieltä viimeinkin tulette ... minä olen tässä
odotellut pitkin iltaa ja olin jo lähdössä vastuuseen ... ajattelin,
että kävelen niin kauan kuin kohtaan, ja jos eivät tule tiellä vastaan,
niin astelen karjakartanolle saakka. No, mitäs kuuluu ja mitenkä olette
jaksaneet?

Ja tervehdittyään asettui hän heidän väliinsä kävelemään jääden hetken
päästä yksin keskelle maantietä, kun Olavi ja Elli vetäytyivät toinen
toiselle puolen tietä.

--Sinun kinkerisi ovat jo lopussa? kysyi Olavi.

--Ovatpa jo, Jumalan kiitos! Olisihan niitä vielä tavallisessa menossa
ollut yksi viikko, mutta me sovimme rovastin kanssa, että kun minulla
on harvinainen vieras ja kun kesätyötkin kiirehtivät, niin jätetään
syksyyn.

Ja huomaamatta heidän mielentilaansa alkoi hän tavallisuuden mukaan
kertoa omista asioistaan.

Hän oli viime viikolla ollut aivan pitäjän laidassa, sen pahimmalla
perukalla, saanut ajaa selkähevosella, rämpiä soita ja korpia. Mutta
nyt hän oli tyytyväinen, että ne retket olivat lopussa ja että hän sai
asettua kotiinsa kerrankin oikein vierastansa huvittamaan. Heidän pitää
kalastaa, metsästää, käydä vieraisilla.

--Olisittepas vielä vähän odottaneet, niin olisi menty yhdessä
karjakartanollekin.

Hän ei sanonut sitä mitenkään moittien, sillä äänellä vain, kuin olisi
ollut itsestään selvä, että vasta _hänen_ kanssaan heillä olisi ollut
hauska retkellään.

Hän ei saanut vastausta, mutta ei sitä kaivannutkaan.

--Tänä iltana pidetään meillä pienet kekkerit, sanoi hän. Minä
ajattelin jo kutsua vieraitakin, mutta jätin, kun en tiennyt,
tulisitteko ... mutta totit meidän täytyy kuitenkin juoda ja
välttämättä syödä pieni juhla-illallinen.

--Miksi juuri tänä iltana? kysyi Olavi.

--Sinä et tiedä, Olavi, mutta Elli sen kyllä muistaa. Nythän on sen
päivän vuosipäivä, kun minä ensi kerran tulin Ellin kotiin, ja olithan
siinä sinäkin mukana, Olavi. Se on minusta melkein niinkuin olisi se
hääpäivämme.

--Olihan se merkkipäivä! sanoi Olavi. Mutta hän ei nyt kuitenkaan
tuntenut olevansa totituulella. Ja pihaan tultua hän nousi
huoneeseensa.

Mutta pastori tuli kohta vaatimaan häntä alas puutarhaan, johon hän
kiikkulaudan eteen oli katattanut juomapöydän.

Hän oli juhlatuulella, sanoi hän, tuntui siltä kuin olisi ollut
vuosikausia poissa kotoaan. Ja hän sanoi tahtovansa uudistaa vanhoja
muistojaan, istua taas pitkästä ajasta vanhan toverinsa kanssa.

--Olitpa sinä kuitenkin kunnon mies, kun tulit tänne meidän luo, puhui
hän lasia laittaessaan. Eläkä sinä kiirehtii pois ... voithan olla
täällä niin kauan kuin haluttaa ... meille sinä aina olet hupina,
vaimolleni ja minulle, jos vain itse viihtynet.

--Ethän vain aikone puhetta pitää! sanoi Olavi väkinäisesti naurahtaen.

--Mitäpä niistä pitkistä puheista ... ei muuta kuin terveyttä vain ...
maljasi, sinä vanha veikko!

Hän oli niin sydämellisellä tuulella, että vesi kiehahti hänen
silmäkulmaansa jo ensimmäistä kulahdusta ottaessa. Olavista oli asema
oikeastaan sanomattoman koomillinen, mutta hän ei kuitenkaan parhaalla
tahdollaankaan voinut pakottaa pois myötätuntoisuutta, jota toisen
odottamaton, perustelematon hellätuntoisuus hänessä herätti. Usein se
oli sekä koulussa että yliopistossa puhjennut näin aika ajoittain ja
yhtä aiheettomasti. Hän olisi silloin tahtonut juottaa ja kestitä
kaikkia ystäviään, hän olisi tahtonut käydä kaikkia kaulaan, ja hän oli
äärettömän onnellinen, kun hän vähänkään aikaa sai pitää sanan vuoron
yksinään ja muut keskeyttämättä kuuntelemaan. Sille naurettiin,
jälestäpäin häntä siitä pilkattiin, mutta hänen hyvälle sydämelleen
annettiin se arvo, mikä sille oli tuleva, ja se oli syynä siihen, että
häntä siedettiin toveriseuroissa, joihin hän ei muuten olisi voinut
kuulua.

Hän lämpeni yhä enemmän, hän katseli Olavia pöydän yli lempeästi
silmiin ja sanoi, että hän aivan näkyvästi oli lihonnut täällä maalla,
saanut uutta eloa ja tuoreutta kasvoilleen.

Olavi vastaili yksikantaan, ei voinut katsoa häntä silmiin, tunsi
olevansa vähän hämillään ja sytytti paperossin toisensa perästä
viskaten ne aina puolipalaneina luotaan. Hän vähän häpesi itseään,
hänen alkoi olla kiusallista ottaa noin vastaan hänen ystävyytensä, ja
hän toivoi vain, että joku kolmas olisi tullut heitä keskeyttämään.

Mutta vaikka pastori useampia kertoja huusi Elliä tulemaan, ei tämä
näyttäytynyt.

Hänen asemansa kävi hänelle melkein sietämättömäksi, kun pastori
tapansa mukaan alkoi puhua avioliitostaan. Hän taaskin ylisteli
vaimoaan, puhui hänet parhaaksi ihmiseksi maailmassa. Näkyi kaikesta,
että hän, entinen talonpojan poika, oli ylpeä voitostaan, että papin
tyttären omistaminen oli ollut hänelle hänen elämänsä ihannepäämaali.
Kaikesta varmuudestaan, erehtymättömyydestään ja itserakkaudestaan
huolimatta asetti hän vaimonsa kuitenkin yläpuolelle itseään, piti
häntä itseään viisaampana ja sivistyneempänä. Mutta vaikkei hän näkynyt
aavistavankaan, mikä osa vanhempien tahdolla ja olojen pakotuksella oli
ollut, kävi hänen puheistaan kuitenkin Olavin salaiseksi mielihyväksi
selville, että hänellä oli salaisia epäilyksiä siitä, ettei Elli ehkä
sentään ollut niin onnellinen kuin hän olisi toivonut. Hän valitti
sitä, että ainoa pilkku heidän onnessaan oli se, ettei heillä ollut
perillisiä...

--Eikö ole tietoakaan?

--Ei ole vielä tähän asti ollut.

Ja hän luuli, että Elli siitä syystä välistä oli niin alakuloinen, että
olisi voinut luulla häntä onnettomaksikin.

--Mutta jos vaimosi sinua rakastaa, niin eihän sillä onnettomuudella
ole niin suurta merkitystä?

--Rakastaahan se ... kyllähän minä tiedän, että se rakastaa ... mutta
ymmärräthän sen, että sille saattaa käydä elämä ikäväksikin, kun minun
täytyy talvisin olla kuukausmääriä pitäjällä. Nyt toki on ollut toista
tänä kesänä, kun sinä sentään olet ollut seurana. Mutta välistä minä
olen pelännyt, että hän tulisi synkkämieliseksi, kun ei puhu
päiväkausiin sanaakaan...

--Ei hän nyt ainakaan ole ollut synkkämielinen ... päinvastoin minä
olen saanut sen käsityksen, että hän on enemmän iloluontoinen.

--Onko se puhunut sinulle minusta mitään?

--Mitäs hän olisi minulle siitä?

--Ei mitään erittäin ... mutta minä vain ajattelin, olisiko sattunut
sanomaan jotain itsestään, kun olette keskustelleet... No, mutta terve
nyt ... pannaan nyt toiselle jalalle.

--Ei kiitoksia ... en minä enää.

--Tee nyt pois vain ... istutaan nyt tässä, kun kerran on päästy
alkuun ... mutta missä se Elli on?

Hän sai Ellin nyt vihdoinkin tulemaan, istutti hänet heidän keskelleen
kiikkulaudalle, teki hänelle miedon todin ja kun kuuli, että Olavi ja
Elli teitittelivät toisiaan, sanoi hän:

--Heittäkää jo toki pois nuo haukkumanimet ... vanhat tuttavat ja
viikkokausia haukkuvat toisiaan.

Heidän täytyi juoda veljenmalja. Sitten kietoi hän kätensä Ellin selän
taa, poltti toisella sikariaan ja puhkesi taas tunteisiinsa:

--Oikein minulla oli ikävä siellä pitäjällä viimeiseltä ... alussa se
aina menettelee, mutta lopulta tuli niin kova kaipuu, että lähdin yötä
myöten ajamaan ... mutta kun tulin kotiin, niin olitte juuri
lähteneet...

Elli koetti vetäytyä hänestä erilleen.

--Elähän nyt ... kas, kas, kuinka se ujostelee vierasta ... ei sinun
tarvitse ujostella tätä Olavia ... me olemme niin vanhat tutut ja me
olemme tässä juuri puhuneet sinusta ja minusta ... olisi se sentään
kovin mukavaa, jos sinullakin, Olavi, olisi pikku vaimosi niinkuin
minullakin ja me tässä näin parittain istuskelisimme kesäisen illan
helmassa...

--Sinähän tulet aivan runolliseksi...

--Onhan sitä ehkä minussakin hiukan verran sitä vikaa ... mutta sen
minä sanon sinulle, Olavi, että _kun_ sinä kerran menet naimisiin,
niin tuo sinä se rouvasi tänne ... tule meille koko kesäksi niinkuin
nytkin ... voisittehan te asua minun kamarissani ja me pitäisimme teitä
niin hyvänä, että ... eikö totta, Elli?

Johtaakseen keskustelun toiseen suuntaan kysyi Elli:

--Olivatko kotona pappilassa?

--Olivat ... mutta nythän olen aivan unohtanut ... minullahan on
sinulle kirje.

Hän haki sitä taskuistaan, huomasi muuttaneensa takkia ja meni sitä
noutamaan.

Kun hän oli ehtinyt ulos puutarhan portista, kääntyi Elli rukoilevasti
Olavin puoleen, tarttui hänen käteensä.

--Ettehän ole minuun suuttunut? Ettekö?

--Mitäs minä olisin...

--Mutta te ette rakasta minua niinkuin ennen

--Rakastanhan ... mutta minä toivoisin...

--Mitä ... sanokaa...

Hän viivytteli. Pastori kuului jo tulevan.

--Voi, voi, sanokaa nyt!

--Voisitte te sentään säästää minua hänen hellyyksiltään ... vaikkei se
teitä itseänne vaivaisikaan, niin pyytäisin teitä kuitenkin tekemään
sen minun tähteni.

--Kuinka te voitte sitä epäillä ... pitäisihän teidän tietää, että
tahdon tehdä kaikki, mitä voin...

--Mutta te ette kuitenkaan luule voivanne tehdä _kaikkea_!

Elli ei ehtinyt vastata, sillä pastori tuli samassa takaisin kirjettä
tuoden. Se oli niiltä Olavin helsinkiläisiltä tuttavilta, jotka olivat
olleet koko kesän jalkamatkalla ja nyt ilmoittivat kuitenkin
päättäneensä, että he kulkevat tätä kautta, saapuvat ensi
maanantaiaamuna kirkonkylään ja sitten jonkun päivän levättyään
jatkavat matkaansa laivalla etelään. Ja vaatimalla he yhäkin vaativat,
että Olavi tulisi heidän mukaansa.

Ellistä näytti, että hän kertoi sen aivan rauhallisella mielellä,
melkeinpä mielihyvällä.

--Sinä tietysti vastaat, että he saavat mennä menojaan, sanoi pastori.

--En tiedä vielä.

--Mutta minä sanon, että sinä et mene ... vastahan tässä juuri
tulit ... ja joko nyt pois? Siitä ei tule mitään!

--Olenhan ollut täällä jo toista kuukautta.

--Ei niistä puhettakaan ... tyhjennä lasisi ja pane kolmannelle
jalalle! Vai pois? Me kutsumme ne turistit tänne, pidetään täällä
kestejä, tehdään huviretkiä ja annetaan sitten meneväin mennä
menojaan... Sano sinäkin, Elli, sille, että sen täytyy jäädä!

--Sanoisinhan, jos vain tietäisin, että voin jotain vaikuttaa.

--Voit sinä ... mutta sinun täytyy sanoa vakuuttavammin... Olavi voi
muuten ajatella, että sinulle on samantekevä, meneekö hän vai jää.

--Mutta eihän hän ole vielä todella aikonutkaan.

--No, no ... se on hyvä se ... nyt mennään syömään, koska kuuluu jo
illallinenkin olevan valmis.

Illallisen aikana tuli pastori ryypyn otettuaan ja olutta juodessaan
yhä puheliaammaksi ja hellemmäksi. Hän koetti sanoa sukkeluuksia ja
nauroi niille vedet silmissä. Mutta Elli oli joka hetki vähällä
purskahtaa itkuun. Hänen olisi tehnyt mieli itkeä sekä harmista että
häpeästä. Kuinka hän häntä nyt vihasi! Kuinka hän oli hänen mielestään
raaka, typerä ja kömpelö! Tuollako oli häneen kaikki oikeudet? Tuonko
tähden hän asetti alttiiksi Olavin rakkauden ja tuotako varten hän
tahtoi olla hienotunteinen? Voi, jos olisi uskaltanut rikkoa kaikki ...
puhua suunsa puhtaaksi ... särkeä kaikki yhdellä ainoalla sanalla
säpäleiksi!

Ja omasta onnettomuudestaankin hän olisi tahtonut itkeä. Jos tietäisi
edes, mitä Olavi ajattelee. Hänestä ei saa mitään selkoa, hän näyttää
niin kylmän ivalliselta--minuakin kohtaan.

--Eikö mennä vähän kävelemään ... tahi ehkä vähän soutelemaan, kun
järvi on niin tyven? ehdotti pastori illallisen jälkeen.

--En minä nyt, sanoi Olavi.

--Etkös tule Ellikään?

--En.

--No mennään sitten nukkumaan koko komppania.

Hän otti Elliä vyötäisistä ja sanoi hyvää yötä niinkuin heidän
kumpaisenkin puolesta. Eikä Elli osannut irroittaa itseään, ennenkuin
Olavi jo oli kääntänyt selkänsä ja alkanut nopein askelin kohota
vinnille. Hän näki, että Olavin kasvot olivat vähän kalvenneet, että
hän puri poskensa yhteen niin, että ne hetkeksi kuin luutuivat, ja että
hän, jääkylmästi kumartaen ja heittäen häneen ylenkatseellisen katseen,
käänsi hänelle selkänsä.

Vasta sitten riuhtaisihe hän irti ja tiuskaisi miehelleen:

--Anna minun olla!

--No, no ... etkö tule kohta nukkumaan?

--En! huusi Elli silmät säihkyen. Mene sinä tiehesi ja anna minun olla
rauhassa!

--Ka, ka ... mikäs nyt?

--Sinä olet kömpelin, tyhmin, sivistymättömin mies maailmassa!

Pastori seisoi siinä silmät selällään, koetti lyödä leikiksi, mutta kun
hän näki, että Elli oli tosissaan, ja tiesi, ettei silloin auttanut
ruveta keskustelemaan, meni hän kiltisti kamariinsa.

Ja Elli vaipui verannan rappusille purskahtaen kauan pidätettyyn
itkuunsa.

Hän ylenkatsoo minua ... hän halveksii minua! vaikeroi hän kasvot
käsiin kätkettyinä. Minä näin sen hänen silmistään, hänen pilkallisesta
hymyilystään. Ja hän on oikeassa! Minä olen halveksittava! Minä
rakastan toista ja suostun kuitenkin olemaan toisen...

Mutta minä _en_ suostu! Minä en voi kestää tätä kauemmin!... Minä
tahdon sanoa hänelle, että hän luulee väärin ... että hän saa tehdä
minulle kaikki, mitä tahtoo, kunhan vain rakastaa minua eikä minua
jätä!

Ja ajattelematta sen enempää, mitä hän aikoi tehdä, hyppäsi hän ylös,
juoksi vinnin rappujen juureen ja juoksi niitä ylös, mennäkseen hänen
huoneeseensa, heittäytyäkseen hänen jalkoihinsa.

Mutta ovi oli kiinni, se oli niin armottomasti, niin kylmentävästi
kiinni... Hän ei tahdo minusta enää mitään tietää!... Eikä Elli
uskaltanut edes kolkuttaa.

Hän tointui, selvisi huumauksestaan, pelästyi itseään, sieppasi orrelta
jotain käsivarrelleen ja juoksi alas kuin takaa ajettuna.




XXV.


--Ei! huudahti Olavi ylös tultuaan ja repäisi rinnastaan kukkavihkon,
jonka Elli oli matkalla poiminut ja antanut hänelle. Tämä on jo liian
naurettavaa! ... ja nyt on tämä lopussa.

Ja hän vetäisi esille matka-arkkunsa ja alkoi heitellä siihen
ylös-alaisin vaatteitaan ja kirjojaan, mitä vain käteen sattui.

Tämä täytyy kerralla katkaista! jatkoi hän. Ja huomenna minä matkustan
tieheni!

Tällainen suhde! Kulkea tässä kuutamosankarina hymyilyn palkasta,
haaveksia hienoa rakkautta, kiipeillä ihanteitten korkeuksiin, vaipua
tummapohjaisiin tunnelmiin ... ei kiitoksia! Minä olen jo liian vanha
ollakseni koulupoikatrubaduurina, huokaillakseni hellämielisiä
ruikutuksia maaseutukaunottarien ikkunain alla. Minulla on toden totta
muutakin tekemistä! Ja mikä minut on nyt taas saattanut näihin
suhteisiin, joita en eläessäni ole voinut sietää? Enkö minä ikinä
viisastu? Olenko se iänikuinen rakkauden narri?

»Mennään sitten maata koko komppania!» Menkää jumalan nimessä ja
nukkukaa, veikkoset, niin, että seinät helisee! Ottakaa siunaukseni,
lisääntykää ja täyttäkää maa!

Hän naurahti onton ivallisesti, nakkeli tavaroitaan ja naurahti
uudelleen sitä hullunkurista näytelmää, joka hänelle tänä iltana oli
esitetty. Ja sillä tullaan häntä tietysti vastedeskin huvittelemaan.

Mutta sitten oli hänestä kuitenkin liikaa tämä kiukku. Kaikki oli niin
liian narrimaista, ettei siitä olisi kannattanut edes suuttua. Ei toden
totta maksa vaivaa sen tähden rauhaansa rikkoa, särkeä mielensä malttia
ja kirjainsa kansia.

Itselleen hänen pitäisi ennemminkin nauraa. Hänkö tässä toteuttamaan
platoonisen rakkauden periaatteita? Hänkö sitä oli täydellä todella
ajatellut mahdolliseksi? Mutta kuinka hän oli siihen määrin voinut
järkensä menettää? Kuinka siihen määrin pettää entisyytensä? Olivatpa
ne vaatimuksia, joita hänelle oli asetettu onnen ehdoiksi! Minun
pitäisi kai pitää kaikki hyvänäni ja olla tyytyväinen, jos saan edes
hänen sormenpäitään suudella!

Mutta hänen omatuntonsa sanoi hänelle kuitenkin samassa, että hän nyt
tuomitsee väärin. Elli on siitä itsekin onneton, hän kärsii siitä, eikä
se tapahdu hänen tahdostaan.

Se alkoi häntä tyynnyttää, hän herkesi heittelemästä kapineitaan,
laitteli papereitaan, jotka olivat joutuneet epäjärjestykseen, ja
istuutui keinutuoliinsa rauhallisesti miettimään asemaa.

Olkoon kuitenkin miten on, päätti hän hetken kuluttua, minun asemani
_on_ täällä mahdoton. Minä en voi jäädä tänne, siitä ei syntyisi muuta
kuin ikävyyksiä itselleni ja hänelle. Ja hänelle varsinkin! Hänen
tähtensä juuri täytyykin minun peräytyä!

Hän ihan ilostui, kun sai sen uuden näkökohdan eteensä. Hän sitä
kehitti ja sai itsensä vakuutetuksi siitä, että hän tekisi väärin
_Elliä_ kohtaan, jos viipyisi kauemmin. Eihän se muuta kuin siirtäisi
eroa ja samalla tekisi sen yhä vaikeammaksi. Eikö olisi suorastaan hyvä
työ, jos hän menisi nyt kohta?

Ja jo huomenna varhain päätti hän lähteä tapaamaan helsinkiläisiä
tuttaviaan.

Aamulla ei hänen päätöksensa ollut horjunut. Mutta oli se kuitenkin
vähän noloa, kun hän ylös noustuaan melkein kuin hiipimällä hiipi pois
talosta. Nähdessään Ellin menevän rantaan pistihe hän ulos pihasta ja
ilmoitti ainoastaan palvelustytölle lähtönsä. Oli hänellä epämääräinen
tunne rinnassaan siitä, ettei hän menetellyt niin kuin oikeastaan olisi
pitänyt. Oliko hänellä kuitenkaan oikeutta yht'äkkiä itse ratkaista
kaikki, katkaista yhdellä ainoalla iskulla ne siteet, joita he molemmat
olivat olleet punomassa? Mutta miksei? Kun hän kuitenkin oli varma
siitä, että hänen tunteensa olivat kokonaan kylmenneet, niin kokonaan,
ettei hän enää tuntunut voivan kaukaisimmittainkaan käsittää, mitenkä
ne ollenkaan olivat voineet syntyä ja mitenkä hän siihen määrin oli
voinut niiden valtaan antautua!

Olisi hän niin mielellään tahtonut vakuuttaa itselleen, että Ellinkin
oli samalla lailla. Mutta se ei onnistunut. Elli oli pannut koko
elämänsä tähän rakkauteen ... sen Olavi tiesi, ja hän oli nähnyt siitä
niin monta todistusta. Eikä hän voinut estää itseään kuvittelemasta,
miten tämä yht'äkkinen ero häneen tulisi vaikuttamaan. Hän saa kuulla,
että olen mennyt kirkolle, ja samassa hän tietysti aavistaa kaikki. Ja
se uudistuu tietysti, tuo viimesunnuntainen surkeus, josta hän niin
elävästi oli kertonut.

Mutta samalla, kun Olavi taas tunsi heltyvänsä ja kun hänen omatuntonsa
häntä vaivasi, se suututti häntä ja paadutti. Kiukkuisesti tiuskaisi
hän itselleen maantietä myöten kiivakasti kävellessään: »Mutta mitä
minulla on hänen kanssaan tekemistä? Mitä hän tahtoo minusta? Täytyyhän
hänen käsittää, että meidän suhteemme on mahdoton! Enhän voi hänen
kanssaan Amerikkaankaan paeta!»

Vaan eihän hän mitään sellaista vaatisikaan, hän kai sanoisi. Ei hän
muuta kuin pyytäisi, etten vielä menisi, jos häntä vähänkään rakastan.
Mutta kun minä en rakasta! Vaan voinko minä sanoa sen niin
kovakätisesti? Ja minkä ajatuksen hän minusta saa, jos tänään vakuutan
päinvastaista kuin eilen... Minä en anna mitään selitystä, eikä hänellä
ole oikeutta minulta mitään vaatia. Kunhan kerran olen poissa, niin
voinhan jotain keksiä ja kirjoittaa... Kirjeessä se käy niin paljoa
helpommin.

Mutta on tämä kuitenkin ikävä juttu. Vaan mitä minä voin, enhän voi
teeskennellä, kun kaikki minua kyllästyttää... Oli kuitenkin ikuinen
onni, etten saanut tahtoani läpi. On minulla sentään onni vielä
toverinani, ainainen hauska ystäväni...

--Mies hoi, ota rattaillesi! huusi hän muutamalle hevosmiehelle, joka
oli ajanut hänen ohitsensa. Ja pian oli hän kirkonkylän majatalossa.

Siellä ne olivat, hänen tuttavansa, kolme herraa ja kolme naista,
iloisinta, hienointa helsinkiä, somissa, aistikkaissa
matkailijapuvuissa. Jo kaukaa he hänelle huiskuttivat hattuja ja
liinoja, huusivat ja hurrasivat. Se oli kuin tuulahdus vapaasta,
suuresta maailmasta, ja empimättä hän lensi sen avattuun syliin.

Ei otettu kuuleviin korviinkaan, ettei hän tulisi mukaan. Mitä hän
täällä ... sydänmaassa ... koko kesää...? Ihastunutko johonkuhun
sinisilmään? Eihän vain? Ehkä tosiaankin...--Oo, Oo!--Vai ei
kuitenkaan? No, hyvä sitten!--»Panet siis pillisi pussiin, ja tänä
iltana lähdetään ... eihän tämä seutu näytä miltään erikoisen
hauskalta ... me emme ainakaan viitsi viipyä täällä kauempaa.»

Hänet oli helppo saada houkutelluksi. Ja kysymyksien ja vastauksien
sadellessa ja naurun niitä yhtämittaa keskeyttäessä päätettiin
yhteisäänestyksellä, että Olavi Kalm syötyään heidän kanssaan aamiaisen
ottaa talosta hevosen, ajaa takaisin pappilaan, laittaa kapineensa
kuntoon ja hellät hyvästit otettuaan rouvalta, koska siellä kuuluu
olevan nuori, sievä rouva, soudattaa itsensä Tyynelästä laivaan, kun
toiset astuvat siihen kirkon rannasta. Ja sitten sitä mennään, yksi
hauska mies lisää ennenkin iloisessa seurassa!

--Mutta elkää vain peruuttako, herra Kalm! huusi vielä yksi neitosista
hänen jälkeensä, kun hän ajoi ulos pihasta.

--En, en!

--Saammeko olla aivan varmat, että tulette?

--Saatte olla!

Se oli pieni ketterä tyttö, eloisa kuin orava, ja keikkui koko matkan
hänen silmissään, niin että hän vasta Tyynelän kattojen näkyessä taas
muisti, minne hän oikeastaan ajoi.

Mutta nyt tuli hänelle oikein kiire saada kaikki suoritetuksi niin
pian kuin mahdollista. Ja ennen kaikkea, sanoi hän, ei mitään
hellämielisyyttä ja peräytymistä.




XXVI.


Kun Elli sai palvelijalta kuulla, että Olavi oli mennyt kirkonkylään,
hänelle siitä mitään virkkamatta, luuli hän jo aavistavansa kaiken.
Mutta hän ei sitä vieläkään tahtonut uskoa. Hän ei _voi_ niin tehdä,
hän ei voi olla niin sydämetön. Mutta sitten tuli tyttö vähän päästä
vinniltä ja kertoi, että herra varmaankin on poislähdössä, koska on jo
heitellyt kapineitaan matka-arkkuunsa. Ja kun Elli näki ne siinä kuin
vihaisella kädellä viskeltyinä sinne tänne kirstun pohjaan, niin hänen
jo täytyi uskoa. Hän luuli nyt tietävänsä syynkin siihen. Eilen illalla
heidän erotessaan hän sen oli päättänyt ... hän ei tahdo viipyä
hetkeäkään enää ... hän halveksii ja ylenkatsoo.

Ja taaskin Elli syytti siitä vain itseään. Eihän hän, Olavi, joka oli
niin arka ja hienotuntoinen, voinut sitä sietää, jos hän kerran
luuli... Hän, jolla oli niin korkeat käsitykset rakkaudesta ja joka oli
sanonut, että ainoastaan rakkaus oikeuttaa... Mutta hän ei saa jäädä
siihen luuloon, hänen täytyy tietää se! Ja vielä viimeisenä
pelastuksenaan hän tarttui siihen toivoon, että kunhan hän saa puhua
hänen kanssaan, saa sanoa kaikki, luvata, mitä hän tahtoo, hän ehkä
vielä jää ... ja se ei ehkä vielä ole lopullisesti lopussa.

Pitkän rupeaman harhaili hän sinne tänne huoneissa, verannalla,
pihamaalla, puutarhassa, taas huoneissa ja taas verannalla. Ja joka
hetki hän luuli kuulevansa hänen tulevan maantiellä.

Hetkellisenä toivon salamana leimahti hänen mielessään, että hänhän on
voinut mennä noutamaan noita tuttaviaan ja että hän tuopi ne tänne.
Mutta se sammui samassa. Mitäs varten hän oli ajanut tavaroitaan
kokoon? Ja olisihan hän siinä tapauksessa ilmoittanut siitä...

Hän istui taas verannalla, oli jotain tekevinään, mutta ilman mitään
selkoa siitä, mitä teki...

Silloin hän kuuli kiivasta ajoa portin takaa, sinne seisahtui hevonen
ja rattaat. Olavi hypähti rattailta maahan, eikä hänellä ollut ketään
muita mukanaan.

Elli aikoi jäädä siihen, missä oli, ottaa hänet rauhallisesti vastaan,
mutta kun Olavi juoksi pihamaan poikki, pakeni hän saliin ja sieltä
omaan huoneeseensa.

Ja sinne hän kuuli, nyrkillä sydäntään painaen, kuinka Olavi aikoi
ensin mennä ylös, mutta poikkesi sitten pastorin luo, joka häntä huusi
kamaristaan.--»No», sanoi pastori, »mitäs miehelle kuuluu?»--»Ei juuri
muuta kuin että minun täytyy pyytää sinulta kyytiä laivalle.»--»Kyytiä
laivalle? Aiotko sitten todellakin lähteä»--»Niin, kyllä asia nyt on
niin päin kääntynyt.»--»Elähän, ja jo tänä iltana...»

Enempää ei Elli kuullut, sillä pastori ja Olavi poistuivat porstuaan,
ja Olavi kuului nousevan ylös kamariinsa. Hän alkoi siellä kävellä
edestakaisin lattiaa Ellin pään päällä, ja joka askel tuntui kuin
sattuvan hänen päälakeensa, kuin takovan hänen aivojaan. Nyt hän
liikautti kirstuaan, veti sitä lattiaa pitkin, pudotti sen pohjaan
jotain raskasta. Nyt hän oli vähän aikaa hiljaa ja sitten hän alkoi
viheltää.

Ja eikö hän aio tulla minulle mitään sanomaan, eikö tule edes itse
ilmoittamaan lähdöstään?

Joku tuli. Se olikin vain pastori.

--Kuulehan, Elli, sanoi hän huolestuneesti, melkein kuin jotain
onnettomuutta valittaen,--kun se kuitenkin on päättänyt mennä ... eikä
sitä näy voivan mikään pidättää ... pitää kai laittaa sitten
päivällinen valmiiksi laivan tuloon.

Mutta Elli ei liikahtanut paikaltaan, istui ikkunansa ääressä ja
tuijotti järvelle.

Vihdoin hän kuuli hänen tulevan alas, kävelevän porstuassa ja
verannalla, ja luuli hänen häntä etsivän. Hän nousi ja meni saliin.
Vaan Olavi hakikin joitain vaatteitaan porstuan naulasta. Mutta Elli
meni kuitenkin häntä vastaan.

--Te matkustatte tänään? sanoi hän eikä ymmärtänyt, kuinka hän
kuitenkin sai estetyksi äänensä särkymästä.

--Niin, olenhan päättänyt...

--Ettekö tule takaisin?

--Tuskin tulen, ainakaan tänä kesänä.

--Teille tuli kiire lähtö?

--Niin, toverini vaativat välttämättä.

--Onhan hauskempi matkustaa seurassa.

Elli oli mennyt verannalle ja laskeutunut alimmalle portaalle, seisoen
oven aukossa syrjittäin. Olavi oli löytänyt eteisestä sen, mitä hän
sieltä etsi, ja aikoi taas mennä ylös. Mutta sitten hänkin meni
verannalle. Ja vaikka hän oli päättänyt välttää kaikkia selityksiä,
tuli hänelle nyt kuitenkin halu niitä antaa, koska Elli ei niitä
vaatinut eikä kysynyt syytä hänen lähtöönsä.

--Te ehkä kummastelette äkillistä lähtöäni...

--Enhän sitä kummastele ... tottahan teillä on siihen syynne.

--Eihän minulla ole muuta mitään ... mutta uskokaa, että näin on
parasta meille molemmille ... sekä teille että minulle...

--Tehkää sitten vain niinkuin teille on parasta...

--Niin, ja teille myös...

--Ja minulle myös.

Elli seisoi siinä liikkumatonna kuin patsas, kasvot jäykkinä ja vartalo
suorana, näytti kuin ei olisi silmiäänkään räpäyttänyt, ja ääni tuli
jostain kuin ulkopuolelta häntä. Olavin valtasi yht'äkkinen katumus,
kaikki entiset tunteet tulvahtivat takaisin hänen rintaansa. Hän ei voi
sitä tehdä, hän ei voi jättää... Mutta silloin raukesi samassa myöskin
Ellin keinotekoinen pinnistys, hän astui alas rappusilta ja katosi alas
pihalle. Olavi otti askeleen seuratakseen häntä. Mutta silloin hän näki
pastorin tulevan pirtin puolelta... Ja mitä siitä tulisi, jos hän taas
peräytyisi ... hän oli luvannut tovereilleen ... ei, ei, kyllä hänen
täytyy mennä ... ja hän nousi takaisin lähtöään laittamaan, iloissaan
siitä, että kaikki kuitenkin oli käynyt helpommin kuin mitä hän oli
osannut toivoakaan.

Eikä enää ilmaantunut tilaisuutta uuteen yhtymiseen ennen kuin
päivällistä syödessä. Se oli myöhästynyt, ja täytyi kiiruhtaa
ehtiäkseen ajoissa laivan tuloon. Elli istui toisessa päässä pöytää,
Olavi ja pastori toisessa. Hän koetti saada häneltä silmäyksen
vastaukseksi, selitykseksi, lohdutukseksi. Mutta Olavin katse ei
hetkeksikään pysähtynyt yhteen paikkaan, näytti kuin olisi joka
taholla, minne hän sen loi, ollut jotain, jota samassa täytyi välttää.
Katuiko hän, vaivasiko häntä paha omatunto? ja samalla hän oli Ellistä
siinä niin vieras, niin kaukainen, niinkuin hän ei enää olisi ollut
täällä, niinkuin ei olisi koskaan ollutkaan. Koko ympäristössä,
kaikessa, mitä Elli näki ja kuuli, oli jotain epätodellista,
suhdatonta, muodotonta ... huone ikäänkuin isoni, pöytä kuin venyi ja
piteni, ja Olavi ja pastori kuin loittonivat jonnekin, ja niiden äänet
kaikuivat luonnottomilta. Kunhan hän ei pyörtyisi, kunhan ei tuoli
kaatuisi ja seinät hajoaisi. Ja hän ei voinut enää muuta ajatella kuin
koettaa koota kaikki voimansa, ettei mitään häiriötä syntyisi.

Sitten hän näki heidän nousevan pöydästä, ja hän nousi itsekin. Olavi
heitti serviettinsä tuolille, tuli hänen luokseen, sanoi jotain, sanoi:
»Jääkää hyvästi nyt ja kiitoksia kaikesta», ja ojensi hänelle kätensä.
Puristiko se hänen kättään? Vai hänkö puristi Olavin kättä? Ja olivatko
hänen kasvonsa surulliset, vai niinkö hän vain luuli ja ihmetteli,
etteivät olleet? Oliko hän vastannut mitään vai eikö? Mutta sitten taas
Olavi meni ja Elli jäi korjaamaan astioita. Hän käski tytön panna
sokeriastian kaappiin kärpästen käsistä ja viedä voilautasen kellariin.

--Nyt me menemme, Elli, sanoi pastori salin ovelta, joudu pian, jos
aiot mukaan.

Oliko hän sitä aikonut? Eikö hän äsken puutarhassa turhaan häntä
odottaessaan ollut päättänyt, ettei hän mene saattamaan? Hän on
pettänyt minut, se on kurjasti tehty, hän on pitänyt minua
leikkikalunaan, minä en tahdo nähdä häntä enää ... eikähän se ollut
hän, joka pyysi tulemaan.

Mutta kun hänelle selvisi, että Olavi todella menee, ettei saa nähdä
häntä enää ... onko hän edes jättänyt hyvästiään? ... rantaan mennessä
saavat he ehkä vielä vaihtaa jonkun sanan ja hän lupaa ehkä tulla kohta
takaisin,--niin kiiruhti hän heidän jälkeensä.

Herrat odottivat verannan edustalla. He kulkivat kolmisin rantaan,
Olavi kantaen päällystakkiaan ja sateenvarjoa ja kulkien hiukan edellä.
Venheeseen noustessa tarjoo hän Ellille kätensä, ja Elli ottaa sen
vastaan. Sitten kehoittaa hän häntä istuutumaan, ettei kaatuisi, kun
kokka irroitetaan maasta. Mutta kun Elli ei tule totelleeksi, typertyy
hän venheen liikahtaessa tuhdolle, loukkaa kyynärpäätään ja saa vaivoin
kyyneleensä pidätetyksi.




XXVII.


Olavi istui perässä, pastori hänen kirstullaan alahangoilla ja Elli
keskellä venhettä.

Tuuli oli kylmänlainen pohjatuuli, taivas kirkas ja järven selkä
tummansininen. Saarien rantakoivut notkistuivat ohi kulkiessa,
puistelivat tuimasti latvojaan, ja kaikki tämä muistutti Elliä niin
elävästi siitä illasta monta vuotta sitten, jolloin Olavi oli mennyt ja
hän paennut koivulehtoon itkemään, kun pohjatuuli puhalteli. Sekö
sitten nytkin jäisi viimeiseksi muistoksi hänestä? Ja uudelleen tulisi
alkamaan sama elämä, joka silloin oli alkanut? Eikä saanut edes uhkaa
mielessään syntymään, eikä heräämään etäisintäkään toivoa. Jos saisi
edes kuolla pois, jos venhe kaatuisi tähän selälle ja he kaikki
hukkuisivat ... tai hän vain hukkuisi ja muut pelastuisivat... Mutta
sitten tuli toivomus, joka samassa kuitenkin kauhistutti häntä niin,
että häntä pudistutti kuin horkassa... Hän oli kuin tietämättään
ajatellut, että jos _pastori hukkuisi_ ja hän Olavin kanssa pelastuisi.
Mutta mitä minä ajattelen? huudahti hän itselleen. Vieläkö sekin kaiken
muun lisäksi, että minä saatan sellaista toivoa? Ja paetakseen itseään
hän pakottautui kuuntelemaan, mitä ne puhuivat tuolla hänen takanaan.

Ne keskustelivat tyynesti ja rauhallisesti ja tuntuivat yht'äkkiä
tulleen erittäin hyviksi ystäviksi. Mistä se nyt oli tullut tuo
hellyyden puuskaus Olavin puolelta? Olavi puhui niin suurella innolla,
kuin asia olisi ollut hänen omansa, että pastorin pitäisi hakea
isompaan ja parempaan paikkaan, lähemmä muuta maailmaa, jonnekin
rautatien varteen. Silloin tällöin voisivat he sitten pistäytyä
Helsinkiin, ja Elli rouvalle se varmaankin olisi paljoa hauskempi.

--Mitäs sinä, Elli, arvelet? Pitäisikö meidän hakea pois täältä? kysyi
pastori kääntyen taakseen.

--En tiedä, sanoi Elli.

--Sinä istut siellä niin piilossa ... nouse tänne minun viereeni, on
tässä sijaa kirstun kannella meille molemmille.

--Istuhan vain ... kyllä minun on hyvä täälläkin.

Sen enempää hänestä välittämättä jatkoivat he taas jutteluaan. Pastori
oli nähtävästi innoissaan saadessaan hänet kerrankin noin häiritsemättä
ja kokonaan haltuunsa. Eikä hän lakannut päivittelemästä, että kun sinä
kuitenkin nyt menet ... enhän minä sitä ollenkaan osannut ajatella ...
vaan minä en laske sinua laivaan, ennenkuin lupaat ainakin jo ensi
kesänä tulevasi takaisin. Elli säpsähti. Lupaisiko hän? Ei luvannut, ei
sanonut voivansa ainakaan vielä sitä määrätä ... »tämmöinen lentävä
lintu kuin minä ei koskaan tiedä, minne hän milloinkin...»--»Eihän
sitä, eihän sitä», myönteli pastori, »vaan olisi se kuitenkin soma, jos
tulisit».

He tulivat väylälle, mutta laivaa ei vielä näkynyt. Laskettiin maihin
pienen kivikkosaaren niemeen ja alettiin odottaa. Elli istui muista
vähän loitommalle, tyyneen puolelle, missä sileä takalaine aina tuon
tuostakin rantaa nuolaisi, ja ainaisiksi ajoiksi painui tässä hänen
mieleensä, muistoksi kaikista hänen pettyneistä toiveistaan, aava
ulappa, valkea merimerkki, joka paistoi huikaisevan kaukana siintävien
selkien perällä, ja etäiset maanselät hienosti kaareutuvina viivoina.
Sillä sinnehän ne hänen kanssaan tulevat katoamaan myötätuulen vieminä.

Olavi ja pastori istuivat venheen luona ja puhuivat metsästyksestä.--
»Kun et olisi niin kiirettä pitänyt», sanoi pastori, »niin olisi tultu
pian jäniksiä ampumaan tänne näihin saariin.» Ja sitten hän tuntui
päivittelevän, että kun ei tullut otetuksi mukaan edes kahvineuvoja ...
olisi tässä näytty ennätettävän vielä pannukin kiehauttaa ja juoda
erokahvit.

Mutta taas tuli Ellille halu vielä vähän aikaa olla hänen seurassaan.
Hän nousi, katkaisi muutaman kukan nurmikoita ja istuutui heidän
luokseen. Ja nyt näytti Olavikin ystävällisemmältä, kääntyi hänen
puoleensa ja katseli häntä, niinkuin näytti, lempeästi ja surullisesti,
niinkuin olisi katunut, tahtonut lohduttaa, sanoa jotain, joka oli
hänen sydämellään.

--Saanko tuon kukan? kysyi hän ja ojensi kätensä.

--Mitäpä te sillä,--mutta antoihan Elli sen kuitenkin.

Pastori oli poistunut vähän matkan päähän laivaa tähystämään. Silloin
Olavi sanoi:

--Elkää olko niin surullinen ... antakaa minulle anteeksi, minä pyydän.

--Mutta miksi te menette?--Olavi ei ennättänyt vastata, kun pastori
huusi:

--Nyt se tulee!

He kääntyivät katsomaan ja näkivät laivan, joka juuri ilmaantui niemen
takaa. Sitten sanoi Olavi, ennenkuin pastori ehti tulla:

--Unohtakaa minut, minä en ansaitse, että minua muistelette.

Ja hän tunsi sen sillä hetkellä, hän oli omasta mielestäänkin
menetellyt niin väärin, ettei hän ansainnut. Mutta Ellistä se oli vain
uusi todistus siitä, että Olavi ei häntä rakastanut.

Se, mikä sitten tapahtui, oli taas kuin unennäköä, sellaista, joka ei
haihdu herätessä, vaan jää niinkuin jotkut kamalat lapsuuden
painajaiset elämän ajaksi mieleen.

He soutavat väylälle, pastori heiluttaa hattuaan ja laiva, joka yhä
lähenee ja suurenee lähetessään, viheltää vastaukseksi. Ellistä tuntuu,
että se ilkkuu hänelle ja että piipusta nouseva savu liehuu kuin
riemuissaan jostakin.

Kannella tuolla ylhäällä seisoo laivan käsipuita vasten nojaten joukko
naisia ja herroja. Olavi on noussut seisomaan, hän heiluttaa heille
hattuaan, hänen silmänsä säteilevät, ja hän näyttää kuin tähtäävän
jotakuta.

--Päivää, herra Kalm! huutaa heleä naisen ääni. Tulittepahan te!

--Miksen olisi tullut, kun lupasin, vastaa Olavi.

Laiva on kohdalla, sieltä heitetään nuora ja kiinnitetään kokkaan,
samassa kun venhe liukuu laivaan kiinni. Elli näkee nostettavan tavarat
laivaan, siinä on huutoa ja melua, laivasta kiirehditään ja sama heleä
naisääni huutaa taas:

--Antakaa tänne sateenvarjonne ja palttoonne, herra Kalm!

Ja Olavi kiipee ylös ehtimättä heittää hyvästiäkään. Samassa nakataan
nuora irti, venhe sysätään ulos laivasta, kone alkaa käydä ja laivan
sivusta ruiskahtaa likaista kuumaa rasvavettä venheeseen, jonka
propellista pursuava virta työntää armottomasti jälellepäin.

Venhe kääntyy niin, että Elli voi katsoa jälelleen. Hän näkee Olavin
peräkannella, suuren iloisen ja nauravan seuran ympäröimänä. Ja taas
siellä keikkui se neiti ensimmäisenä hänen edessään. Laiva poistuu
poistumistaan, Olavi ei katsahdakaan tänne, hän kai jo on kokonaan
unhottanut. Mutta yht'äkkiä hän astuu esiin, nostaa hattuaan ja tempaa
sitten nenäliinansa. Muutkin sieltä huiskuttavat, ne vieraat, se
neitikin liikuttelee päivävarjoaan. Pastori huiskuttaa vastaan.

--Huiskuta sinäkin, Elli! Etkö näe, kun ne kaikki huiskuttavat.

Elli ei kuitenkaan saa kuin pari kertaa kättään nostetuksi ja
lasketuksi. Hänestä näyttää, että niistä muutamat tuolla ovat ottaneet
kiikarinsa ja että ne häntä tähystelevät. Hänen täytyy kääntää pois
päänsä laivasta, hän ei kärsi nähdä sen poistuvan, ja samassa kääntyy
venhekin kotiin päin, Tyynelän lahtea kohden.

       *       *       *       *       *

Kun he olivat vähän matkaa soutaneet ääneti, sanoi pastori yht'äkkiä:

--Kylläpä minä nyt alan ymmärtää, minkä tähden sillä oli semmoinen
kiire. Näitkö sinä sen neitosen, joka otti vastaan Olavin tavarat?

--En.

--Etkö nähnyt ... se, jolla oli se pieni punainen hattu ... sepä oli
vasta vähän nätti tyttö ... kylläpä vain se taisi olla syynä koko
lähtöön... Katsopas poikaa, kun ei siitä virkkanut mitään... Mutta yksi
se jäi kuin reen sisälle ruikuttamaan. Eivätpähän onnistuneet sen
pappilan Liinan puuhat vielä tänäkään kesänä, vaikka koetin minä olla
puhemiehenä ... puheskeli pastori meloessaan venheen perässä.

--Vai koetti se pastori olla rovastin röökinän puhemiehenä, naurahti
renki kokkatuhdolta.

--Koetinpa koetin, mutta eihän se silloin auta, kun on toinen jo
kierroksessa.

Ellin täytyi äänetönnä, jäykistyneenä kuunnella heidän puhettaan ja
ponnistaa kaikki voimansa estääkseen itseään itkuun purskahtamasta.

       *       *       *       *       *

Illalla tapasi Elli itsensä nuottakodan luota pitkältään, otsa vasten
kylmää kalliota.

Hän oli vielä kerran tehnyt tilin elämästään ja katsellut vielä
viimeisen kerran ulos maailmaansa, joka oli menetetty, suljettu, ja
kaikki toiveet haihtuneet. Iäti tulevat laivat kulkemaan tästä ohi,
aina laineet loiskimaan hänelle kolkkoa toivottomuutta ja elämän
onttoutta. Ja ajatellessaan sitä ja nähdessään auringon kimalluksen
veden pinnalla purskahti hän viimeinkin kyyneliin ja itki niin, että
kivi kostui. Hän aikoi riuhtaista itsensä irti, tunsi ylpeytensä
kuiskuttavan korvaansa, että hänen täytyisi nousta ja kukistaa
tunteensa. Mutta hän ei tahtonut sitä kuunnella ... mitä se merkitsee,
jos hän on nöyrtynyt, jos hänet on petetty ja hyljätty... Eihän se ole
mitään sen rinnalla, ettei taas ole ketään, jota saisi rakastaa ja joka
hänestä välittäisi.

Ei hän enää syyttänyt itseäänkään niinkuin eilen. Olihan hän silloin
ajatellut, että kaikki olisi voinut muuttua, jos hänen ennakkoluulonsa
eivät olisi olleet tiellä, jos hän olisi tarttunut elämänsä ohjiin ja
yhdellä iskulla ratkaissut kaikki. Mutta eihän hän ollut saanut siihen
tilaisuutta ja eihän sekään enää olisi auttanut. Sillä eihän se hänestä
välittänyt ja rakastihan se ehkä toista. »En mitään minä ole hänelle,
hän inhoo, ylenkatsoo, nauraa minua ja kertoo minusta jollekin taas,
niinkuin minulle kertoi muista.»

Mutta ei hän kuitenkaan voinut tuomita Olavia siitä.

Ei vihata häntä, ei katkeruudella ajatella eikä lakata häntä
rakastamasta. Vaan aina tulee hän häntä mielessään pitämään, aina
antamaan haavan vuotaa, kunnes veri on kuiviin juossut.

Hän nousi ylös, kuivasi kyyneleensä ja nousi pihaan. Ruis alkoi jo
kellastua ja oli mennyt lakoon paikoitellen. Metsä ja talo seisoivat
mustina ja syksyisinä kajastavaa pohjoista taivaanrantaa vasten. Alkaa
taas syksy, tulee se talvi...

Hän tuli verannalle ja meni siitä ylisille. Siellä hän keräsi kaikki,
mitä oli Olavista jälellä ja muistutti hänestä: muutamia paperipalasia,
puoleksi tyhjennetyn paperossilaatikon ja tulitikkukotelon, jota hän
oli käyttänyt. Hän aikoi ne heittää uuniin, mutta kätki ne sitten ja
pisti mukaansa. Hän tahtoi nyt säilyttää kaikki, haki käsiinsä kirjeen,
jonka Olavi oli lähettänyt hänen miehelleen, ja otti talteensa vavan,
jolla Olavi oli onkinut.

Puutarhasta hän löysi kiikkulaudalta kepin, joka Olavilla aina oli
ollut kädessään, kun he siinä istuivat, ja jolla hän piirteli kuvioita
käytävän hiekkaan. Tuon viirun oli hän vetänyt silloin, tuon taas
silloin.

Oli jo melkein pimeä, ensimmäiset syystähdet tuikkivat jo kelmeästi
taivaalla. Ikkuna rasahti saranoillaan ja hän säpsähti, niin että oli
parkaista.

--Oletko sinä siellä, Elli ... mikset tule jo nukkumaan?

Hänen miehensä seisoi haukotellen ikkunassa ja oli jo riisuutunut.

Hänenkö luokseen! Hänenkö kanssaan taas vanhaa elämää aloittamaan
Miksei mieluummin lopettaa kerralla kaikkea, pelastua, paeta, juosta
vaikka järveen...?

Mutta hän tunsi, että hänen voimansa tälläkin kertaa hänet pettävät. Ja
kun pastori yhä seisoi ikkunassa odotellen ja uudisti kehoituksensa,
nousi hän ja meni runneltuna, uupuneena ja melkein tiedotonna, horjuvin
askelin huoneeseen.






Ei ole suinkaan sattuman oikku, että juuri me suomalaiset olemme tänne
Suomenniemelle pysähtyneet ja täällä näihin päiviin saakka pysyneet.

Täällä on kyllä käynyt muitakin maan haussa. Mutta ne ovat joko läpi
pihan ajaneet taikka kääntyneet veräjän suulta takaisin. Lappalaisen
kynnet eivät saaneet erää Suomen kamarasta, ja pulkissaan poistuivat he
vähitellen sinne, missä elatus kasvaa heille itsestään. Ruotsalaiset
ottivat haltuunsa rantamaan hedelmällisimmän ruokamullan, mutta kun
kahden penikulman päässä merestä tuli vastaan suo ja korpi, niin siihen
he seisahtuivat. Mitä itäisiin ystäviimme tulee, niin lienevät
kaalimaat ainoat, joita heidän auransa ovat täällä kääntäneet. Ja jos
täällä joskus lienee hiisiä asunut, niin ovat ne tyytyneet olemaan
kivenheittosilla kirkkojen kanssa ja siihen uupuneet.

Suomalaiset, ne olisivat kai nekin löytäneet mehevämpiä maita, joissa
rieska ja hunaja vuotaa. Mutta heidän halunsa näyttää aina vieneen
heitä kuta karuimmille maille. Ihan kuin uhalla he ovat hakeneet kuivia
kankaita, veteliä soita ja synkkiä routapohjakorpia.

On niitä, jotka ovat sanoneet sitä pakolliseksi siirtymiseksi muiden
väkevämpien tieltä. Minä luulen, että se on ollut esi-isiemme
käytännöllisin kuninkaan ajatus. He ovat tunteneet omien sivujensa
sitkeyden, ja siinä, missä toisten selkäranka olisi rusahtanut poikki,
siinä on _heidän_ selkärankansa vain voimistunut. Kuokka on ollut
heidän miekkansa, ja sillä he ovat valloittaneet itselleen maan, jonka
voittajakin on tunnustanut heidän omakseen. Minkä nimellinen hän lienee
milloinkin ollut, puhuipa hän ruotsia, tanskaa tai venäjää, lopputulos
taisteluista on ollut se, että taistelutanner jäi suomalaisille
itselleen. Ulkolaisille uudisasukkaille on se ollut liian kova pähkinä
purra. Ja niin se on vieläkin. Jos me ojentaisimme sen vieraalle ja
sanoisimme: »Tuoss' on ... tule ja ota!»--niin ei hänessä kuitenkaan
olisi sen ottajata.

Sentähden me kaikesta huolimatta saatamme istua jotenkin rauhallisina
ja mitään hätäilemättä, »vaikk' onni mikä tulkohon». Me saatamme
tyynesti kuunnella taivaan tuulien huminata niinkuin kataja kivisellä
mäellä. Yläilmoista iskevä ukkonen musertaa pirstaleiksi korpikuusen,
mutta katajikkoon se tupsahtaa voimatonna. Sotaratsut ajavat siitä
ylitse, ja kanuunavaunujen rattaat saattavat taivuttaa sen maata
myöten. Mutta kataja ei katkea. Ei synny verihaavaa, ei tule luun
vikaa. Kun meteli on ohitse, ojentaa pieni puu lyhyen jäntevän
vartensa, ja oksa risahtaa oksalle: »Kasva sinä sinnepäin, minä kasvan
tänne». Eikä kestä kauan, ennenkuin on jo jalkain jälki ja pyöräin
uurtama ura peitossa. Ja kun yliajaja huomenna hakee eilisiä jälkiään,
ei hän enää niitä löydä. Tie on kasvanut umpeen, ja katajikko näyttää
koskemattomalta.

Niiden meidän veljiemme viljelyksiin, jotka ovat asuinsijoikseen
hakeneet pehmeämpiä peltomaita, ovat uurrokset tunkeneet syvemmälle.
Mutta juuri se, että me valitsimme kovimman kallioniemekkeen, jossa
ainoastaan meidän kaltaisemme katajat voivat kasvaa, se oli meidän
suurin viisautemme. Se Mooses, joka meidät tänne luvattuun maahamme
johti, hän ymmärsi sen sitkeyden voiman, joka piili hänen kansansa
katajuudessa.

1891.




NARRIN NEUVO.

(Kuvaus inkvisitsioonin ajoilta.)


Siinä on pienen kaupungin torilla, raatihuoneen ja tuomiokirkon
välillä, kaikenlaisia kidutuskoneita: venytystelineitä, peukalopihtejä,
piikkituoleja, naulatynnyreitä, hehkuvia hohtimia... Keskellä toria on
polttorovio, valmiina ottamaan vastaan kerettiläistä, jos hän ei
tunnusta erehtyneensä, jos hän ei luovu harhaopistaan ja alistu ainoan
autuaaksi tekevän katolisen kirkon alle.

Hänet ripustetaan käsistään orteen riippumaan ja jalkoihin kiinnitetään
lyijypainoja. Mutta hän ei muuta kuin huutaa vain: en tunnusta! ... en
luovu! ... en alistu!

Hänet viedään piikkituoliin, mutta hän huutaa yhä hurjemmin
vastalauseensa kiduttajilleen ja ympärillä seisoville, joita on sekä
torilla ja kaduilla että katoilla ja ikkunoissa.

Häntä näpistetään hehkuvilla hohtimilla ja hänen nahkaansa
kärvennetään, mutta aina yhtä huonolla menestyksellä. Hän ei luovu, ei
tunnusta, ei alistu...

Suur'inkvisiittori, kardinaali, joka itsestään isosta Roomasta on
tullut paavin käskystä kerettiläisyyttä tukehuttamaan, ei tiedä, mitä
tehdä tälle uppiniskaiselle miehelle. Tunnustus, luopuminen, ehdoin
tahdoin alistuminen olisi hänestä mieluisampi kuin roviolla
polttaminen, joka on vasta viimeinen keino eikä ole enää suosittu
kirkon korkeimmissa piireissä.

Raatihuoneen parvekkeelle, jossa hän istuu puettuna punaiseen
verkaansa, kutsuttaa hän kätyrinsä ja käskee luvata ainaista armoaan
syytetylle itselleen ja hänen suvulleen ja koko hänen kaupungilleen.
Mutta ylenkatseella kohtelee kidutettu kiusaajiaan.

Silloin loppuu suur'inkvisiittorin kärsivällisyys, ja vimmoissaan
käskee hän pyövelin silpoa vasemman käden keretiltä. Mutta keretti
ojentaa oikeansa ja kehoittaa silpomaan senkin. Ja kuta kovempi on
hänen kipunsa ja kuta suuremmat ovat hänen tuskansa, sitä kovemmin hän
huutaa, ja sitä kauemmaksi hänen huutonsa kuuluu. Kuuluu yli torin,
pitkin katuja, tunkee seinien läpi huoneisiin, kantautuu ulkopuolelle
kaupungin muurienkin.

Hiki tippuu kardinaalin otsalta, hänet on käsketty hankkimaan
luopumusta, tunnustusta ja alistumista ... pyhän isän ja hänen
kardinaalikollegionsa epäsuosio uhkaa häntä.

--Mikä _antaa_ hänelle tuon yliluonnollisen voiman? kysyy hän itseltään
ja ympärillä oleviltaan. Mutta ei kukaan voi siihen selitystä antaa,
sillä aina olivat ahdistetut ennen alistuneet.

Silloin astuu esiin hänen eminenssinsä hovinarri, jota hän kuljettaa
matkoillaankin mukanaan, ja pyytää saada puhua.

--Puhu! sanoo suur'inkvisiittori.

--Tukkikaa hänen suunsa! neuvoo narri.--Huutaminen helpottaa kipuja,
mutta kipu on kaksinkertainen, kun sitä ei saa huutamalla lieventää.

--Narrin neuvo! sanoo suur'inkvisiittori. Kuinka voi hän erehdyksensä
tunnustaa ja harhaopistaan luopua, jos me hänen suunsa tukkeamme?

--Joka vaikenee, hän suostuu.

--Sinä viisas narri! Neuvosi on nerokas! huudahtaa inkvisiittori
riemuissaan.

Ja heti käskee hän pyövelinsä tehdä niinkuin narri oli neuvonut.
Suukapula pistetään syytetyn suuhun ja solmitaan lujasti nuoralla
niskan taa. Ja kun hänet ripustetaan orteen riippumaan ja lyijypainot
jalkoihin kiinnitetään, vaikenee hän--ja kun hänet piikkituoliin
istutetaan, vaikenee hän--ja kun häntä hehkuvilla hohtimilla
näpistetään, vaikenee hän vieläkin.

Mutta kun kansa ei enää kuulekaan hänen huutavan, alkaa se itse huutaa.
Torilta ja kaduilta ja katoilta ja ikkunoista kuuluu yksi ainoa iso
huuto yli koko kaupungin:

--Älä luovu! Älä tunnusta! Älä alistu!

Eikä hän alistunut. Sillä vaikkakaan hän ei enää itse voinut huutaa,
lievitti se hänen tuskaansa ja rohkaisi hänen mieltään, että kuuli
muiden huutavan.

Ja hän kärsi, kunnes kuoli kiduttajainsa käsiin.

Mutta silloin jyrähti torilta, kaduilta, katoilta ja ikkunoista uusi
huuto, riemuhuuto:

--Ei luopunut! Ei tunnustanut! Ei alistunut!

Suur'inkvisiittori raivosi ja tukkaansa repi.

Mutta narri nauroi partaansa. Sillä se oli _hänen_ neuvonsa, joka oli
saanut koko kansan huutamaan silloin, kun yksi pakotettiin vaikenemaan.

1899.




KOHTAUS KEISARIN PATSAALLA.


Keisarin patsaan juurella sinä suurena kukkaspäivänä...

Patsaan jalusta on kokonaan kukkien peitossa. Tuhansiin nouseva
väkijoukko täyttää torin. Ei kuulu hiiskahdustakaan, kaikki on hiljaa
kuin hautajaisissa. Siellä täällä käyskelee santarmeja.

Järjestyksenvalvoja, entinen sotilas, seisoo kukkaskummun vartijana.
Hän on totinen ja tyyni, hänen kasvonsa eivät ilmaise iloa eikä surua,
mutta minä luen hänen sinisten silmiensä pohjasta hänen ajatuksensa:

--Mitä varten ne oikeastaan lienevät minut tähän asettaneet?...
Vartioimaanko?... Kukkiako? ... etteikö kukaan saisi niitä viedä? Ei
kukaan näy tahtovan niitä _viedä_, ne vain _tuovat_ niitä.--
Järjestystäkö ylläpitämään? Ne kyllä näkyvät itsekin ylläpitävän
järjestyksensä.--

--Minun on käsky seistä tässä, kunnes viimeinen katsoja poistuu. Taidan
saada sitä odottaessani seistä koko ikäni. Mutta saanhan kerran minäkin
seistä keisarin kunniavartijana ... ja perustuslakien.

Helähtää virren sävel väkijoukosta. »Linna luja on Jumala» kaikuu
yliopiston rappusilta senaatin rappusille, helähtää takaisin
Nikolainkirkon seinistä. Kaikki seisovat lakittomin päin.
Järjestyksenvalvoja paljastaa hänkin päänsä ja seisoo lakki kämmenellä
kuin kenttärukouksessa.

--Se oli kaunis virsi...

Hän panee hitaasti hatun päähänsä. Kyynel kiiltää hänen silmässään. Hän
kääntyy sitä salatakseen syrjin yleisöön, on katsovinaan kukkia patsaan
juuressa.

--Se oli ihmeen kaunis virsi...

Helähtää taas uusi sävel. Maammelaulu, päät paljastuvat uudelleen.

Järjestyksenvalvojan käsi lentää lakkiin kunniaa tehden. Mutta
yht'äkkiä hän säpsähtää, laskee alas kätensä, nostaa sen puoleksi,
laskee taas eikä näy tietävän, mitä tekisi.

Sehän on kielletty ... on tullut käsky olla kansallislaululle kunniaa
tekemättä...

Santarmit seisovat tuolla lakit päässä ja kädet suorina sivuilla...

Hän epäröi, taistelee, käsi nousee ja laskeutuu, koettaa pysähtyä lakin
liepeeseen...

Hän saa ehkä eronsa ... häneltä otetaan virkansa ... vaimo ja lapset
jäävät leivättömiksi... Kaikki muutkin järjestyksenvalvojat erotetaan
... myöskin eversti, ja lähetetään pois... Kuka tulee sijaan? Kuka
tulee järjestystä valvomaan? Santarmit nuo? Santarmit pannaan sijaan...

Käsi on vaipunut kupeelle, noussut ja laskenut.

Mutta yhä hartaammin, vakuuttavammin ja voimakkaammin vyöryvät
Maammelaulun sävelet säe säkeeltä tuhansista rinnoista.

--Se on _maani_ laulu! Se on kansani laulu! Kenelle minä kunniaa, jos
en sille!... Vaikka kaikki menköön ... vaikka mikä tulkoon: minä _teen_
kunniaa!

Käsi kimpoo lakin reunaan, pysähtyy, vakaantuu. Hän kääntyy kuin
komennussanan mukaan päin yleisöön, johon on seisonut syrjin. Ja
ennenkuin isänmaan virsi on lopussa, seisoo hän siinä tanassa kuin
valettuna paikoilleen, vankkana kuin pronssinen patsas, päin kansaan ja
takanaan perustuslakien kilpi. Tyyni rauha ja luja luottamus loistaa
hänen kasvoillaan, ja onnen ilme tuikahtaa hänen silmistään. Huulet
liikahtavat laulun viimeisten sävelten mukaan.

Väkijoukosta jostakin vilahtaa naisen käsi ylös, pienoinen kukkaskimppu
tekee ihmisten päitten yli kaaren ilmassa ja putoo järjestyksenvalvojan
jalkain juureen.

Hän kumartuu, poimii kukkaset ja laskee ne, eläköönhuutojen isänmaalle
kaikuessa, lakia suojelevan leijonan jalkain juureen.

1899.




IKUISET KUKAT.


Ihana on vilpitön tunteiden ilmaus, kaunis on kansan kiitollisuuden
uhri.

Keskellä kylmintä talvea, nietoksien alta ja tuiskujen läpi loihtii se
kukkaset esiin.

Se laskee ne surunsa seppeleenä muistojen haudalle, pyhittää ne
murheensa merkiksi hyvien töiden tekijälle.

Eikä se kuitenkaan suruansa ajattele, eikä kukat ole ainoastaan
kaipaukselle omistetut. Ne ovat toiveiden tarhasta poimitut, ja ne
lemuavat luottamusta parempiin päiviin.

Sentähden ne kylmänkään kiven päälle heitettyinä eivät palellu, eivät
kuihdu eivätkä lumeen peity. Sentähden käyvät ne yöllä uutta umppua
tekemään ja taas aamulla aukenemaan.

Uusi päivä tapaa uudet kukkaset patsaan juurella, ja kuitenkin ne ovat
aina samat. Ne ovat kuin se pyhä tuli temppelin alttarilla ennen
muinoin, joka ei saanut koskaan sammua, ettei suuri onnettomuus
isänmaata kohtaisi. Se palaa siinä milloin punaisena, milloin sinisenä,
milloin keltaisena liekkinä, ja koko kansan tyttäret sitä hoitavat ja
papittarina sen vaiheella vartiota pitävät. Jos se sammuisi, silloin
uhkaisi onnettomuus maata, sillä se olisi merkki siitä, että toivo on
sydämistä kadonnut.

Sentähden älköön sallittako tämän kukkien liekin koskaan sammua.
Loistakoot ne siinä päivästä päivään ja vuodesta vuoteen tuoksukoot,
kunnes kaikki on taas, niinkuin oli ennen. Muistuttakoot ne siitä, mitä
meillä oli ja mitä meiltä otettiin.

Ja sentähden kantakaamme sinne kevään ensi vuokko ja syksyn viimeinen
kanerva ja tuokaamme sinne kesäisten lehtojemme tuoreimmat tuomet ja
niittyjemme hempeys ja luhtaisten rantojemme lempi. Ja talvet pitkät
hoitakaamme majan matalimmankin ikkunassa kukkaa--keisarivainaan.

Älköönkä kukaan kotoaan matkalle lähtiessään unohtako ottaa käteensä
kukkaskimppua, älköönkä sitä perille tultuaan jättäkö patsaan juureen
heittämättä...

Että toivomme aina yhtä vihreänä pysyisi, ettei menneiden muisto
koskaan mielestämme murenisi, eikä luottamus parempiin päiviin
lemuamasta lakkaisi.

1899.




LAULAEN.


Laulaen keväällä lintuset pesäänsä laittoivat, viserrellen kortensa
uuteen asuntoonsa kantoivat. Helisivät lehdot, ja työn riemua raikuivat
rannat.

Kulkija kuuli soittoa ilmasta ja luuli lintujen huolettomina oksalta
oksalle hyppivän.

Ja kuitenkin oli se heidän työaikansa kiireisin, eikä huoli huomisesta
sallinut heidän suven lyhyttä yötäkään levähtää.

Kun pesä oli valmis, vaikeni lintujen laulu, ja äänetönnä onnestaan
hauteli emo lämpimin rinnoin ilojensa hedelmiä, ja toverinsa kattoi
hänelle lempensä osoitteeksi kukkuran pöydän. Ja heidän onnensa oli
niin suuri, ettei ollut sävelin soitettavissa.

Mutta pesä särkyi, ja maahan putosivat hentoiset munat ja kivihin
murskautuivat. Mutta ei istunut emo oksalle itkemään eikä vaurioitansa
valittamaan. Uutta pesää hän kohta laittamaan lensi, ja entisen
työvirren tovereineen viritti. Viritti virren ja soitti sävelen niin
syvän ja sulavan, että ihmetellen kuuntelivat sitä ilmojen asukkaat ja
ihastuen riensivät kilvan apuansa antamaan ja särjetyn pesän sijalle
kortensa kantamaan. Vaikka jo syyskesän tulleen tiesit, niin keväisessä
lehdossa taas kulkevasi luulit.

Eikä lakannut laulu, eikä sortunut soitto, ennenkuin oli uusi asunto
valmis ja emo taas siinä lämpimin rinnoin ilojensa hedelmiä hautoi.

       *       *       *       *       *

Laululla sinut, Suomeni, horroksistasi herätettiin, suuret runoniekat
soittivat kanneltansa kansani korvaan, ja esi-isien vanhat virret unen
silmistäsi ajoivat.

Ja kansan nuoriso kulki kylästä toiseen niitä toistellen. Luulit heidän
huvikseen huhuavan, ja he vain kiviä kantoivat yhteisen pesämme
perustukseksi ja almuja anoivat isänmaan alttarille.

Seinät nousi, katto kohosi, ja pian liehui valistuksen lippu tuhansien
kotien harjoilla.

Särkyi Suomelta pesänsä ... puhkesi pohja...

Eikä ennen särkyä ehtinyt, kun jo taas raikuu kunnailta rakentajien
laulu...

Näen suoriutuvan siivilleen Suomeni laulajain parven, näen neitosten ja
valkolakkisten nuorukaisten nousevan ja salojen keskeen kiirehtivän.
Laulu soi suurissa saleissa, ja kaiku vastaa majan matalimmankin
ovelta.

Laulaen usmat erämaista ajamme ... laulaen salot taas toivojemme
sinehen puemme.

Laulaen roudan rinnoistamme sulatamme, laulaen rauniokivet rahaksi
leimaamme...

Laulaen, Suomi, sun särkyneen pesäsi korjaamme...

1899.




MITEN LUMEN VALTA VOITETTIIN.

Sisämaassa maaliskuulla 1899.


Ei muisteta täällä aikoihin olleen niin paljon lunta ja niin korkeita
kinoksia kuin tänä talvena. Se sama lumimyrsky, joka tämän kuun 18 p:nä
katkaisi paluumatkan suurelta Suomen lähetystöltä, on riehunut
täälläkin maan sydämessä vielä hurjemmalla raivolla ja vielä
suuremmalla voimalla kuin Etelä-Suomessa. Kaupungit ja kylät näyttävät
siperialaisilta jurttakyliltä, joista savu nousee katoilta kuin
lumimättäiden keskestä. Pikkumökit ovat niin ummen peitossa, että on
täytynyt ruveta kaivamaan tunneleita ovien ja ikkunoiden eteen. Kujat
ja solat ovat lunta niin kukkuranaan, että aidanseipäitä tuskin näkyy.
Jäillä on tie kuin korkea harju. Jokainen vastaantulija on epäluuloa
herättävä vihollinen, joka uhkaa kaataa kumoon reet ja hevoset.

Näyttää siltä kuin tämä lumijättiläinen olisi yhdellä ryntäyksellä
tahtonut lyödä alleen koko maan, pysähdyttää kaiken liikkeen ja sitten
hiljaa ja varovasti haudata ja tukehuttaa kaiken elämän ja lopuksi
kevättulvain tullen yht'äkkiä riipaista mukanaan mereen vangitsemanaan
saaliina pellot, niityt, myllyt, tehtaat...

Näyttää siltä kuin olisi se ollut talvenhaltijan totinen aikomus ja
niinkuin se siinä aikomuksessa alussa olisi onnistunutkin...

Sillä kaikista kertomuksista päättäen valtasi kauhu kansan, vaikka
näillä seuduilla kyllä vanhastaan on pahoihinkin pyryihin totuttu. Ei
osattu mihinkään liikkua, ei päästy naapuriinkaan, ei tiedetty,
elettiinkö siellä vai oliko tuiskuun tukehduttu--ajateltiin vain
säälillä ja pelolla ja vavistuksella matkalla olevia, joiden kohtalosta
ei mitään tietty. Oltiin kuin piiritetyssä talossa, jonne vainolainen
on tiet sulkenut ja jota se metsän rannasta väijyy.

Vähitellen alettiin kuitenkin tointua ja tuumailla, mitä olisi tehtävä.
Lyhyt hetki ajateltiin sitä ja luotettiin siihen, että kai viranomaiset
pitävät huolta siitä, että ainakin valtatiet tulevat kuljettavaan
kuntoon. Niidenhän on asia katsoa, että ne, jotka ovat ottaneet teiden
aukipidon urakalle, tekevät velvollisuutensa. Siellä täällä ovat
lumireet olleetkin liikkeessä, mutta liukuneet kovien kinosten yli
niihin juuri ollenkaan uppoamatta, jättäen pehmeämmillä paikoilla vain
pieniä töyräitä kuin heikkoja vastalauseita lumen valtaa vastaan.
Lapioihin, jotka ovat tehoisat aseet suurten tuiskujen jälkeen ja jotka
tekevät ihmeitä silloin, kun Suomen valtion rautateiden veturiauratkaan
eivät mitään voi, eivät viranomaiset ole käskeneet tarttua, vaikka
heillä vanhain asetusten mukaan siihen olisi ollut oikeus--lienevätkö
sen sitten tehneet näiden hankihirviöitten pelosta vaiko säälistä
kansaa kohtaan, säästääkseen sitä uusista rasituksista. Sentähden
seisovat kinokset täällä yhä yhtä korkeina kuin ennenkin ja saanevat,
ainakin mitä virallisiin toimenpiteisiin tulee, seistä siinä siksi,
kunnes Herran päivä ne kerran sulattaa.

Mutta usein tapahtuu, että kun viranomaiset jolloin kulloin eivät ole
tehtävistään selvillä--mikä sattuu tavallisesti juuri silloin, kun
heidän apuaan kipeimmin kaivattaisiin--keksii kansa itse jonkin keinon
itsensä auttamiseksi. Se kyllä miettii muutamia päiviä, joskus
viikkojakin, mutta lopulta ratkaisee se pulmansa omalla tehokkaalla
tavallaan.

Ja niin se teki nytkin. Ihmisten _täytyi_ päästä liikkeelle ja ne
pääsivätkin.

Vaikka hiihtäminen viime aikoina on ollut suuresti vähenemässä,
paikoitellen melkein unohduksissa, teitten kunnossapito kun on vuosi
vuodelta parantunut, on täällä kuitenkin joka talossa ollut sukset,
jopa kahdetkin. Joskaan niitä ei tavallisina talvina ole yleisemmin
tarvittu, ovat talojen vanhukset niitä kuitenkin kaikessa
hiljaisuudessa huolellisesti hoitaneet ja joka kesä tervailleet, sillä
eihän koskaan voi olla varma siitä, _milloin_ taas läpipääsemättömän
lumen sataa ja milloin näitä taikakaluja tarvitaan.

Ja nyt otettiin ne kuin orrelta alas, ja ihmeellinen oli se vaikutus,
minkä ne tekivät. Nuo nietokset, joita oli luultu murtumattomiksi
muureiksi, muuttuivat yht'äkkiä kaiken yhteyden nöyriksi välittäjiksi
ulkomaailman kanssa. Ne muuttuivat siksi sillaksi, jota myöten ihmiset
keveästi kuin tuulen kantamina liukuivat toistensa luo.

Hankien hankaluudesta on tullut matkamiesten mukavuus. Välit talojen
välillä ovat lyhenneet. Tiet, jotka ennen kulkivat kierrellen ja
kaarrellen, vievät nyt suorina viivoina halki korpien, yli järvien.
Hiihdännän ponnistelu, pakko luottaa vain omaan itseensä ja omiin
suksiinsa ja tieto siitä, että kunkin oma voima on hänen ainoa
auttajansa, on saanut mielet hilpeiksi ja rinnat reippaiksi. Ihmiset
ovat yht'äkkiä käyneet toisilleen ystävällisemmiksi ja keskinäisissä
suhteissaan herttaisemmiksi. Vastaantulija ei ole enää vihamies, joka
sinut tiepuoleen ajaa, vaan ystävä, joka sinulle on uran avannut ja
sinä hänelle. Etäisimmätkin ovat kuin naapureita, ja kuulumiset
kulkevat talosta toiseen nopeammin kuin koskaan ennen.

Se suuri lumivaippa, jonka pelättiin hautaavan alleen ja ihmisiä
erottavan, onkin vain kohottanut ja yhdistänyt. Lumenhaltijan ilkeät
aikomukset ovat häpeään tulleet.

Tekeehän tuo vielä raskaammissa kotiajoissa haittaa hiukan.
Heinäkuormat täytyy panna pienemmät kuin ennen, ja hirsien veto useihin
uudisrakennuksiin on täytynyt jättää toisiin.

Mutta kahteen paikkaan on keli nyt livakampi kuin on koskaan ollut--
kirkkoon ja kouluun. Niiden ympärillä seisoo suksia ja sauvoja kuin
keihäitä sotaleirissä. Ja kuta korkeammalle kinokset kohoavat--ja
yhähän ne vain kohoo, sillä talven selkä ei ole vielä taittunut--sitä
enemmän sakenee suksimetsä kirkkojen seinämillä ja koulujen pihoilla.

1899.




KOLMIVALJAKKO.

Sisämaassa sen suuren lumipyryn jälkeen maaliskuulla 1899.


Hiihtelimme tässä eräänä pyhäiltana vähän aikaa sen suuren lumipyryn
jälkeen hiljalleen liukkaita hankia ja kiittelimme näitä
kulkuneuvojamme, joilla näkyi pääsevän, olipa keli millainen tahansa,
kun alkoi kuulua outoa melua maantieltä päin, jonka poikki latumme
kulki. Siellä huudettiin ja pauhattiin ja isoäänisiä aisakelloja
soitettiin.

Päätimme sodan syttyneen siitä, että kaksi vastaantulijaa ehkä oli
joutunut tiestä tappeluun, ja riensimme hätään. Mutta kun tulimme luo,
emme tavanneetkaan kuin yhden matkamiehen mellastamassa. Mutta hän oli
kyllä sitä kummallisempi kulkija. Ei ole ainakaan täälläpäin semmoisia
laitoksia ennen nähty.

Siinä oli iso kuomureki, leveä kuin laiva, kallellaan lumessa. Kuomun
sisässä istui sen täyteinen parrakas, lihava, kiiltonappinen
herrasmies. Reen kupeella oli vyötäisiään myöten hangessa hänen
kuskinsa, isolakkinen, pitkähihainen ja leveähelmainen, joka,
koettaessaan omin voimin päästä ylös, vaipui vain yhä syvemmälle.
Hevosista, joita oli kaksi suurta konia ja yksi pienempi keskellä, oli
pienin tiellä poikkiteloin mahansa varassa, suuret tiepuolessa
lautasiaan myöten lumessa. Aisat olivat katkeilleet ja suitset
sekaantuneet.

Ummikko herra ärjyi outoja sanoja kuskille. Kuski, joka osasi hiukan
suomea, noitui hevosiaan, jotka vaahtoon asti ponnisteltuaan nyt eivät
enää yrittäneetkään ylös; noitui rekeään, jonka toinen jalas oli
vaipunut syvälle lumeen; noitui tietä, joka todella olikin kelvoton
semmoisilla ajopeleillä kulkea; noitui lomaan herraansakin ja lopuksi
meitä kaikkia, jotka emme olleet tien kunnossa pidosta paremmin
huolehtineet.

--Kaikenlaisilla konkareilla sitä pitääkin ajaa ... sanoinhan minä jo
lähtiessäni, ettei näillä pelin täällä pääse mihinkään ... mokomat
valjakot ... luuliko se tuo (hän osoitti herraansa) täällä Nevskiä
ajavansa ... joka virstalla saadaan tiepuolessa rypeä... Ja te sen
moukat siinä, tsuhnat, kelvottomat, ette pidä teitänne kunnossa, että
herrat ajamaan pääsisi... Herra, herra, mitä me teemme?

Herra murahti jotakin...

--Selkään uhkaa teitä antaa!--Selkäänne sietäisittekin!--Ka, miksette
auta!--Kuuletteko, kollot, nostakaa reki tielle ja hevoset hangesta!

Miehet katselivat tyynesti outoa näytelmää, mutta ei kukaan heistä
yrittänytkään ruveta pelastuspuuhiin.

--Mitä te täällä kuljeksitte? kysyi meistä muuan. Vai lähdittekö vain
keliä koettelemaan?

--Keliäkö koettelemaan! kiljui pitkähihainen mies. Kyllä me teille
vielä keliä näytämme?

Hän hujahutti pitkällä piiskallaan lähinnä seisovaa miestä, mutta tämä
nosti sauvansa eteen, siima kiertyi sen ympärille ja piiska irtautui
kurittajan kädestä. Koettaessaan rynnistäytyä ylös kellahti hän
selälleen hankeen ja siitä istualleen, niin ettei näkynyt kuin vähän
parran häntää lumesta.

--Auttakaa minut ylös, konnat! komensi hän. Mutta miehet olivat piiskan
käyttämisestä hiukan närkästyneet...

--Parasta, kun huppuroit siinä siksi, kunnes sydämesi lauhtuu. Ne ovat
nämä tämmöiset aseita, joita täällä ei ole totuttu tottelemaan. Täällä
meidän puolessa ei päästä kulkemaan kuin hyvällä puheella ja kauniilla
käytöksellä.

Hän posmitti jotakin herransa kanssa, joka oli niin turkkeihinsa
vyötetty ja tyynyillä ja nahkasilla kuomiinsa niin pönkitetty, ettei
kyennyt muuta kuin silmiään mulkoilemaan ja vähän olkapäitään
kohottelemaan.

--Herra käskee teidän heti paikalla lapioimaan auki tien! Jos sen
teette, lupaa hän antaa anteeksi eikä olla vihainen siitä, ettette ole
sitä ennen tehneet.

--Lapioimaan auki tie? Läpi Suomenko? Se on yhtä umpea täältä Lappiin.

--Eikä kuin yhä pahenee vain! vahvisti toinen.

Kuski raapi korvallistaan.

--Läpi Suomen ... helkkari...

--Parasta taitaa olla, kun käännytte takaisin tai odotatte täällä
kesään ... kesä kuitenkin tulee, ennen kuin on kaikki kujat luotu, jos
ne luotaisiinkin...

--Ei sovi kääntyä eikä odottaa! Nyt juuri täytyy meidän päästä!

--Ka, pääseehän siitä ... tasainen on taival... eivät kivet kolaja ...
ei muuta kuin vähän upottaa...

--Vai läpi Suomen! jahkaili kuski. Yhtä umpea Lappiin asti ... eikä
kuin yhä pahenee... Saamari sentään!

--Onko teillä sitten määrä minne joutua, vai mitä varten se oikein on
lähtenyt?

--Annahan kätesi, hyvä mies, että pääsen pystyyn!--Kas niin, vetäiskää
samalla maantielle! Vot! Hyvä on! Puhhuh!--Määräkö? Vieläkös!
Ylpeillessään se vain lähti ... Suomen herrat aina kehuvat hevosiaan ja
rekiään. Tämä kun on aina elänyt siinä luulossa, että hänellä on ne
pelit paremmat kuin missään muualla, niin suuttui ja lähti näyttämään
omiaan.--»Kyllä minä opetan kehumaan!» sanoi.--»Näytetään tsuhnoille!»
sanoi. Ja nyt kun kuuli lunta tulleen...

--Sitä tuli jo vähän liiaksikin!

--Eihän niillä näillä, tietäähän sen, täällä mihinkään pääse, uppoavat
joka askelella...

--Ei toki tavallisinakaan talvina, saati tämmöisenä.

--Sitähän sanoin... Emme pääse Suomessa näillä hevosilla ja tällä
reellä, sanoin. »Pääsemän pitää!» ärjäisi, ja lähteä täytyi, ei
auttanut. Nyt se sen näkee, mutta ei anna arvo kääntyä.

--Antaakohan tuon arvo sitten tuossa istua?

Herra huusi jotakin kuskilleen, ja tämä tulkitsi sitten sen meille.

--Se vain minulla teitä ärjyttäisi ja pelotuttaisi. Jos sydäntyy
oikein, niin ei lähde siitä koko talvena ... siihen ruokansakin
kannattaa ... teiltä tien tukkeaa. Mutta jos olisitte nöyriksi,
rukoilisitte polvillanne: »Hyvä herra, lähde armossa pois, anna meille
tien aukaiseminen anteeksi, emme koskaan enää, korkea pajari, sinulta
tietä tukkea», niin sitten hänestä pääsisitte ... niin täytyy minun
tehdä, kun mitä tahdon saada aikaan.

--Ei me häntä hännystelemään, kun emme tiedä pahaakaan tehneemme ...
olkoon siinä tai menköön mihin tahtoo ... yhdentekevä meille on...

--Mutta on teissäkin syytä, kun olette antaneet tien umpeen mennä! Onko
tämä laitaa? Viikko siitä, kun lumen satoi, eikä ainoatakaan
lapiollista luotu! kiivastui kuski taas.

--Ei ole tämä pyry meidän nostamamme ... sieltäpä se teidän ilmoilta
pilvi nousi, eikö ollekin omain noitainne nostama? Mutta kun hyväksi
herjennette, niin saatammehan auttaa ylös ... pakkoa ei ole!

--Se panee pakon!

--Ei ole rekennekään leveys asetuksien mukainen. Tuommoisella tien
täyteisellä ei saa Suomessa kulkea. Täällä täytyy antaa puoli tietä
toisillekin, se on asetus.

--Älkää olko tyhmiä ... ettekö näe, miten se silmiään mulkoilee ...
siitä vielä paha seuraa, jos niskoittelette ... minä tiedän nämä
Pietarin herrat; olen heitä siksi paljon palvellut. Viis' ne teidän
asetuksistanne! Eivät ne rekiään teidän tähtenne kavenna, vaan panevat
teidät teitä levittämään. Tehkää, veikkoset, niinkuin se käskee, en
neuvoisi, jos en tietäisi ... teidän parastanne tarkoitan ... tulkaa
Inkeriin, niin näette!

Ukot epäröivät.

--Jos suuttuu ja minkä vielä tekee? Pitäisikö auttaa ja ruveta
lapioimaan...?

Mutta se vanha mies, joka koko ajan oli kuskin kanssa puhunut, melkein
kiivastui:

--Ei ensinkään! Käy yhden käskyjä tottelemaan, saat heitä kymmenen
niskaasi! Aukaise tie tälle, saat kaikille aukaista, ikäsi lapio
kädessä tiepuolessa seistä. Ja mikä on päästäkseen, kun oikeilla
peleillä kulkenee! Päästäänpähän meidän hevosilla ja reillä, ja kun ei
niillä päästä, kuljetaan suksilla. Olkoon aloillaan!

--Olkoon sitten aloillaan!

Miehet survaisivat jo sauvansa lumeen ja aikoivat lähteä.

Mutta nyt tuli herralle hätä, kuului puhuvan jotakin kuskilleen ja ääni
kuului ystävällisemmältä.

--Älkäähän menkö! huusi kuski. Herra sanoo, että saatte armon
lapioimisesta, kun vain autatte... Ei, ei, älkäähän menkö, ka, ei kuin
pyytämällä pyytää...

--No, se on oikeata puhetta! Kun olisitte alun pitäen näin siivosti
haastaneet, ei olisi väitöstä tullutkaan ... autetaanhan me ... pojat
hoi!

Eikä se ollut kuin keikaus vain, kun hevoset oli hyppyytetty tielle ja
reki nostettu kohdalleen. Kiireessä oli se tosin tullut käännetyksi
jäljelleen päin, mutta sitä ei herra näyttänyt huomaavan.

Miesten esityksestä vedettiin nyt kuomu ja herra sen sisässä lähimpään
taloon, sillä maantiellä olisi ollut mahdoton valjastaa.

Mutta kun alettiin talon pihalla valjaita tarkastaa, niin huomattiinkin
niiden olevan niin epäkunnossa, ettei ollut ajattelemistakaan niiden
kanssa taipalelle lähteä. Ei ollut muita ehyitä ajokaluja kuin suitset
ja riimut ja ruoska.

Kuski haasteli jotakin herransa kanssa, osoitteli rikkinäisiä valjaita,
rekeä ja hevosia, ja pyysi viimein saada pienemmän reen talosta
lainaksi ... tämän omansa hän jättää sijaan.

Saatiinhan reki, antoihan isäntä toki, veti esiin parhaan kirkkorekensä
... »Herra on hyvä ja istuu siihen ... kyllä siihen mahtuu vaikka
pitkälleen.»

Herran tyynyt ja nahkaset siirrettiin isännän rekeen, ja sitten hänet
itse siihen mukavaan asentoon pitkälleen sijoitettiin. Ei hän mitään
virkkanut, mutta ei äijän äkäiseltäkään näyttänyt. Reen eteen
valjastettiin se hänen hevosistaan pienin, joka nyt lähemmin katsoen
huomattiin olevan suomalaista rotua, vaikkemme sitä outojen valjaiden
alta olleet äsken semmoiseksi tunteneet. Konkarit sidottiin
marhaminnasta reen perään. Aisoihin ja länkiin ja luokkiin kiinnitti
kuski omat kulkusensa, ettei heidän toki luultaisi kokonaan Suomen
kyydillä ajavan, niinkuin sanoi.

Rinnusta kiinni vetäessään puhui kuski hevosen kaulan alitse isännän
korvaan, joka häntä auttoi:

--Älkää olko tietääksennekään, mutta minä käännytänkin sen tästä
takaisin ... ei se sitä huomaakaan, sama sille, minne ajetaan, kunhan
ajetaan ... luulee läpi Suomen ajaneensa, kun kotona ollaan, ja antaa
hyvät juomarahat, kun näin pian päästiin ... näkyy jo saaneen tarpeensa
Suomen teistä ... saatte olla huoletta, ettei enää tule takaisin...

Mutta ohjiin tarttuessaan ja kuskipukille hypätessään huusi hän meille
kuin viran puolesta:

--Pois tieltä, kollot! Herra käskee sanoa, että kun hän ensi talvena
tulee, kuulette siitä jo edeltäpäin, saatte jo viikkoja ennen luoda
tien kahta syitä leveäksi ja itse seistä kahden puolen hatuttomin päin
kunniaa tekemässä! Hyvästi, tsuhnat!

--Onnea matkalle! huusimme kaikki yhteen ääneen heidän jälkeensä.
Käykää vain vastakin talossa! Parhaina vieraina teitä pidämme, kun
taidolla tulette ja maassa maan tavalla kuljette!

1899.




NIEMEN ÄIJÄ.


Hän oli omituinen ukko ja erosi suuresti vanhan paroonin muista
alustalaisista. Hän oli pienikasvuinen, tihrusilmäinen, vähän
vääräsääri, juureva, harvapuheinen ja hidas eikä yleensä erittäin
rakastettava. Paroonin muiden alustalaisten kanssa ei hän koskaan
seurustellut eikä nauttinut heidän suosiotaan.

Mutta vanha parooni piti hänestä ja suosi häntä ilmeisesti. Hän oli
antanut ukolle asumapaikaksi erään niemen samasta järvestä, jonka
rannalla hovin kartanokin oli, ja siitä sanottiin ukkoa Niemen äijäksi.

Siihen hän oli tupasensa rakentanut, ja sekin oli erilaisempi kaikkia
muita tupia paroonin aluskunnassa.

Parooni, joka oli harvinaisuuksien keräilijä ja kokeili kaikenlaisilla,
soudatti itsensä usein vieraineen ukon niemeen tätäkin »harvinaisuutta»
heille näyttääkseen. Kaiken maailman korkeat herrat saivat silloin
nähdä, mitä eivät olleet koskaan ennen nähneet. Saivat nähdä
sisäänlämpiävän pirtin, joka oli samalla sauna ja riihi ja joka
kuitenkin oli niin puhdas ja soma, etteivät osanneet kyllin kiitellä.
He tulivat melkein liikutetuiksi ukon luona istuessaan ja hänen tyyntä
ja älykästä puhettaan kuunnellessaan ja haikailivat aina lähtiessään
sitä, etteivät saaneet sinne iäkseen jäädä ja elää muusta maailmasta
erillään tässä yksinkertaisessa majassa. Ukon kaikki kapineet ja
työkalut, niinkuin puukupit, astiat, kirveet, mutta erittäinkin
tuohesta tehdyt kopsat, virsut ja kontit, jotka kaikki olivat hänen
omia tekemiään, olivat heistä aivan erinomaisia. Kaikkia niitä näytteli
parooni kehuen, melkein niinkuin olisivat ne olleet _hänen_ tekemiään,
ja lisäsi aina ylpeillen, että siinä on ainoa ihminen koko hänen
laajalla alueellaan, joka tulee omillaan toimeen, joka ei koskaan
mitään pyydä ja jolle ei koskaan ole tarvinnut mitään apua antaa. Ja
hän rakasti sen johdosta päätellä ja selitellä, että kun joku
alunpitäen on saanut oikein luottaa omaan itseensä ja kun hänelle yhä
edelleenkin oikeus ja tilaisuus siihen annetaan--niinkuin hän on tälle
äijälle antanut--on semmoisesta tilanhaltijalle paljon suurempi hyöty
kuin kymmenestä muusta, jotka kyllä ehkä suuremman veron maksavat,
mutta joita täytyy vähän väliä tilan puolesta auttaa ja holhota. Se oli
paroonin mieliohjelma tämä, jota hän oli koettanut toteuttaa muidenkin
suhteen, vaikkei menestys vielä ollut toiveita vastannut, ne kun kaikki
muut, paitsi tämä ainoa äijä, olivat tottuneet kaikissa puutteissaan
häneen ja aina vain häneen turvaamaan. Sentähden sanoi hän tämän yhden
vanhan ukon tuottavan itselleen suurempaa iloa kuin kaikki muut sadat
alustalaiset yhteensä.

Lähtiessään ukon luota näytteli parooni vielä vierailleen ukon
»vaakunaakin». Se oli karhun kuva, joka oli puuhun leikattuna naulattu
oven päälle ja joka seisoi kahdella jalalla viiritangonkin päässä tuvan
katolla.

--Hän kuvittelee olevansa hiukan niinkuin aatelia ... vaakuna aivan
niinkuin minulla itsellänikin porttini päällä ... en ole tahtonut sitä
viatonta iloa häneltä kieltää, varsinkin kun ukolla on tavallaan oikeus
karhun kuvan käyttämiseen tämän tupansa katolla. Tällä samalla sijalla,
missä pirtti on, oli ennenmuinoin karhun pesä. Hän tappoi karhun ja
pyysi itse saada tehdä havumajan siihen, kunnes saisi tupansa
valmiiksi. Sen jälkeen eivät ole kontiot hovin karjaa repineet, ja
palkinnoksi siitä annoin minä hänelle tämän niemen, joka ennen oli
ollut osa metsästyspuistoani ja johon en sen vuoksi ole torppareita
ottanut. Pientä riistaveroa vastaan--eikä niin aivan pientäkään, sillä
ukko pitää melkein läpi vuoden meidät linnussa ja kalassa--on hänellä
oikeus täällä kaskia hakata, mutta kukaan muu ei saa täältä puutakaan
kaataa. Toiset aluskuntalaiset siitä nurisevat ja ovat suutuksissaan
varsinkin siitä, etteivät saa tällä niemellä kalastaa eivätkä
metsästää. Tässä on mainio kalavesi ja hyvä teerimetsä talvella. Joskus
koettavat he ukolta salaa täällä pyydystellä. Mutta silloin nousee äijä
villiin ja tulla köpittää valittamaan. Minä annan aina oikeuden ukolle,
sillä minä tahdon, että hänen saamiaan etuja ja oikeuksia pidetään
arvossa.

Ja näin puhuttuaan lisäsi vanha parooni vierailleen:

--Ja minä toivon, että, jos kuolen ennen kuin ukko, poikani pitää
tahtoani pyhänä ja antaa ukon elää koskemattomassa pesässä
kuolinpäiväänsä saakka.

       *       *       *       *       *

Vanha parooni kuoli ennenkuin Niemen äijä, ja nuori parooni peri
esi-isäinsä hovin kaikkine maineen ja alustalaisineen. Äijä suri
vilpittömästi hyvää isäntäänsä ja muisteli kaihoisin mielin hänen
hyvyyttään.

Nuorta paroonia ei hän ollut nähnyt kuin lapsena, sillä mieheksi
tultuaan oli tämä enimmän aikansa asunut ulkomailla, vaikka kyllä oli
kuullut lempeäluontoiseksi mieheksi häntäkin mainittavan. Oli hovin
huvivenhe joskus ohitse soutanut, mutta ei vielä milloinkaan maihin
laskenut.

Sentähden ilostui ukko suuresti, kun eräänä kesäpäivänä muutamia vuosia
vanhan paroonin kuoleman jälkeen näki tutun venheen lähtevän liikkeelle
hovin rannasta toiselta puolen järven ja soutavan suoraan nientä kohti.

Arvaten nyt nuoren paroonin sieltä vihdoinkin tulevan isänsä vanhaa
ystävää tervehtimään, riensi hän niemen nenään vastuuseen ja asettui
seisomaan kivelle, jossa ennen aina oli vanhan parooninkin venhettä
vastaan ottanut ja sen kokan kivien lomitse rantaan ohjannut.

Mutta ne eivät laskeneetkaan siinä kohden maihin, eivät näkyneet häntä
huomaavankaan, kulkivat vain hoilaten ja nauraen ohi ja astuivat vasta
niemen kainalossa lahden pohjassa maihin. Niitä oli puolikymmentä
nuorta herraa venheessä. Yksi istui keskellä venhettä muita ylempänä,
muut tuhdoilla alempana. Perässä olija oli sotaherraksi puettu,
soutamassa oli kartanon isäntärenki ja kokassa seisoi kolme isoa
koiraa, ahneesti maihin vainuten.

Koirat hyppäsivät ensiksi maihin, niin että vesi jaloissa roiskui.
Sitten soutaja ja herrat. Niillä oli kaikilla pyssyt ja ne olivat
nähtävästi tulleet metsästämään. Miettiessään, mitä hänen olisi
tekeminen, mennäkö vastaan vaiko jäädä tupaansa odottamaan, kuuli ukko
ulahduksen metsästä ja hetken kuluttua tulivat koirat avosuin jänistä
edellään ajaen. Jänis turvautui tuvan suojaan ja siinä nitistivät
koirat seinää vasten sen hengiltä. Ukko tunsi jäniksen
elättijäniksekseen, joka oli jo monta vuotta hänen tupansa ympärillä
asustanut. Samassa tulivat herratkin metsästä juosten. Niistä ei ollut
yksikään vanhan paroonin näköinen ... ei se toki vanhan paroonin poika
tuolla tavalla taloon tulisikaan ... mitä lienevätkään muita herroja...
Ja ukko oli vähän närkästynyt, kun kysyä kivahti:

--Kenen luvalla te täällä koirillanne minun elättejäni revitätte?

--Kenen luvallako? toisti eräs herroista hiukan ihmeissään. Eikö tämä
ole kartanon maata? Mutta kuka _sinä_ olet, ja kenen luvalla sinä olet
täällä?

--Minä olen se Niemen äijä, ja luvan täällä olemiseen antoi minulle
vanha parooni ....

--Minä olen kartanon uusi vouti.

--En tuntenut, kun en ole ennen nähnyt.

--Nyt hänet tunnet!

--Se on se vanha höperö, jota vanha parooni aikoinaan suosi niin, että
hän näyttää menettäneen kaiken kunnioituksensa--selitti se sotapukuun
puettu herra, joka oli istunut venheen perässä.--Se on yksi hänen
»harvinaisuuksiaan.»

--Joka meidän siis on lupa realiseerata niinkuin kaikki ukko vainaan
muutkin kokoelmat.

Herrat nauroivat voudin sukkeluudelle; ja kun koirat samassa saivat
uuden jäniksen ajaakseen, riensivät herrat haukkua kohti.

Ukko jäi seisomaan tupansa ovelle. Hän kuuli pauketta ja huutoja ja
kaadettujen jänisten rääkynää ja koirain tappelua saaliista. Ja hän
ajatteli niitä aikoja, jolloin vanha parooni itse oli istunut hänen
vieraanaan ja kiitellyt hänen pirttiään ja kehunut vierailleen hänen
kapineitaan. Ajatteli sitäkin, miten hän nyt veronsa maksaa, kun herrat
itse ottavat kaikki, mitä oli otettavissa. Ajat olivat hänen mielestään
melkoisesti muuttuneet.

Vihdoin lakkasi laukominen metsässä, ja herrat ja koirat tulivat
takaisin tuvalle. Lupaa kysymättä ja häntä itseään huomaamattakaan
kantoivat he pirtistä ulos pöydät ja penkit ja asettuivat pihamaalle
eväitään syömään ja juomiaan nauttimaan.

--Olkoot, tottapahan menevät, kun aikansa elämöivät, ajatteli ukko ja
istahti loitommalle.

--Kahdeksan jänistä kahdessa tunnissa! puhuivat herrat. Tulos ei ole
huono. Meidän on tultava tänne joka vuosi. Mutta on se vähän
vanhanaikainen tämä metsästyspaviljonki!

--Se on revittävä ja sijaan rakennettava uusi, sanoi vouti mahtavasti.
En ole joutanut tästä asiasta ennemmin huolta pitämään.

Ukko ei malttanut enää olla vaiti.

--Tätä _ei_ revitä, sanoi hän astuen esiin.

--Sinäkö sen kiellät?

--En minä, vaan vanha parooni. Tämä tupa on oma rakentamani, ja minulla
on lupa sen päälle, että saan siinä asua kuolinpäivääni.

--Minä teen tällä maalla mitä tahdon. Ettet kuitenkaan tulisi mitään
kärsimään, annan sinulle luvan asua uudessa paviljongissa ... ja se on
jo enemmän kuin ansaitset. Jos et siihen tyydy, saat mennä tiehesi.

--En tyydy! Enkä mene tiehenikään.

--Häädämmekö hänet heti? kysyi se sotilaspukuun puettu mies.--Pontus!

Yksi herrain suurista koirista kohotti jo päätään ja murahti.

--Antakaa hänen olla! sanoi vouti. Ukko on houkko.--Sääli, ettette
sallinut ... se olisi mennyt yhdessä käden käänteessä.

Hän oli sytyttänyt sikarinsa, pistänyt kädet taskuunsa ja oikaisi
jalkojaan mukavaan asentoon pöydän alle. Silloin sattuivat hänen
silmänsä karhun kuvaan tuuliviirissä.

--Mitäs tuo on? Ja tuo toinen oven päällä?

--Se on hänen »vaakunansa», selitti isäntärenki. Hän kuvailee olevansa
aatelinen.

--Oliko hänellä siihenkin paroonin lupa?

--Vanha parooni oli leikkisä mies...

--Siitä ainakin sallinette minun tehdä lopun samassa. Vai tahdotteko
itse?--ja sotapukuinen herra ojensi pyssynsä voudille.

--Olkaa vain hyvä! sanoi tämä.

Sotapukuinen herra tähtäsi ja laukaisi alas karhun kuvan viirin
nenästä. Toinen laukaus lohkaisi saman kuvan oven päältä.

--Kaksi karhua ja kahdeksan jänistä! Pankaa, isäntärenki, nämäkin
jahtilaukkuun!

Herroista oli se niin hauskaa ja sukkelaa, että he sille nauraa
hohottivat.

Ja kun heidän huomionsa kerran oli kiintynyt ukon tupaan, niin
ryhtyivät he sitä lähemmin tarkastamaan. He vetivät esiin tuohesta
tehdyt kontit, virsut ja kaikki muut ukon tekemät omituiset kapineet
... mokomia hullunkurisuuksia he eivät olleet ennen nähneet. Koko
tuparakennus oli heistä sekä ulkoa että varsinkin sisästä mustine
seinineen ja nokisine kattoineen kauhean ruma ja typerä.

--Mitäs herrat sitä moittii, kun se kerran minulle kelpaa, uskalsi ukko
muistuttaa.

Herrat eivät olleet häntä kuulevinaankaan.

--On se nyt häpeä, että tämmöinen musta kummitus on tässä kartanon
kauneimmalla niemellä itse hovia vastapäätä ... ajatelkaa, minkä
mainion vaikutuksen tekisi tässä uudenaikainen metsästyshuvila
ampumaparvekkeineen ja tähystystorneineen...

--Mutta sehän on jo päätetty, kuulittehan, että tämä on jo tuomittu
revittäväksi!--sanoi vouti hiukan närkästyneenä siitä, että hänen ehkä
luultiin tätä tämmöistä suosivan.--Isäntärenki, jo huomenna on tämä
harakanpesä purettava!

       *       *       *       *       *

Siitä tuli kuitenkin kartanon voudille enemmän puuhaa ja ikävyyksiä
kuin hän oli aavistanutkaan. Renkien täytyi tulla ilmoittamaan, ettei
Niemen äijä lähtenytkään tuvastaan ilman laillista häätöä.

--Hankkikaamme laillinen häätö heti paikalla!

--Käräjät alkavat vasta syksyllä.

--Pyydämme välikäräjiä!

Vouti sai aikaan välikäräjät, mutta kun ukko näytti toteen, että
hänellä oli vanhan paroonin lupa asua tuvassaan kuolinpäiväänsä,
kumottiin kanne kihlakunnanoikeudessa. Vouti valitti hoviin, mutta hovi
vahvisti kihlakunnanoikeuden päätöksen. Vasta senaatti tuomitsi tuvan
revittäväksi, koska sen asujalla ei muka ollut näytettävänä kirjallista
kontrahtia.

Vouti lähetti renkinsä vielä kerran häätämään Niemen äijää, mutta nämä
tulivat vielä kerran takaisin sen sanan kanssa, että ukko ei ole
tietävinäänkään. Vanhan paroonin sanaa ei voi muka peruuttaa kukaan muu
kuin parooni itse, mutta kun parooni on kuollut... Pitääkö heidän
käyttää väkivaltaa?

--Ottakaa pois ovet ja ikkunat!

Mutta seuraavana päivänä tultiin ilmoittamaan, että ukko on kiivennyt
uunille ja nukkuu siellä turkki korvissa eikä ole niinä miehinäänkään.

--Repikää katto, ja jos se ei auta, purkakaa seinät!

Rengit tekivät työtä käskettyä, mutta kun he aamulla tulivat tekonsa
vaikutusta tarkastamaan, kömpi ukko ulos uunistaan ja kehui olleen
vähän liiaksikin lämpimän.

--Onko meidän revittävä uunikin?

Vouti käski kiukuissaan repiä uuninkin.

Ja uuni revittiin ja ukon täytyi viimeinkin taipua. Hän kokosi
tavaransa ja lähti.

Mutta kauaksi ei hän mennyt.

--Tupani saitte hävitetyksi, mutta nientäni ette saane, sanoi hän.

Ja ihmeekseen näkivät kartanon rengit äijän alkavan kantaa kapineitaan
suuren kuusen alle, joka oli tuvan takana. Hän teki siihen tulen ja
hakkasi havuja vuoteekseen.

--Siihenkö aiot jäädä?

--Olen minä ollut tässä yötä ennenkin ... tämä on sen vanhan karhun
pesä, jonka kaadoin kartanon karjaa hävittämästä. Siirryin tästä
silloin tupaani ja nyt olen siirtynyt tuvastani tähän. Vuoroin
vieraissa käydään. Viekää terveisiä kartanon herroille, että karhu on
taas pesässään eikä lähde ampumatta.

Isäntärenki kertoi voudille, että nyt oli ukko viimeinkin häädetty
tuvastaan, mutta ukon terveisiä hän ei vienyt perille.

Vouti huokasi helpotuksesta, että tämä ikävä juttu vihdoinkin oli
päättynyt, sillä vanhan Niemen äijän häätäminen oli jo alkanut herättää
kiusallista huomiota ei ainoastaan omalla paikkakunnalla, vaan myöskin
ulkopitäjissä. Yleinen mielipide oli, muutamien suurimpien kartanojen
vouteja lukuunottamatta, joilla oli itselläänkin rettelöitä
alustalaistensa kanssa, Niemen äijän puolella.

Uuden metsästyshuvilan rakentamisesta revityn tuvan paikalle ei
kuulunut mitään. Kartano tarvitsi nähtävästi rahansa tähdellisempiinkin
tarkoituksiin, ja niin unohtui vähitellen koko asia ja Niemen äijä
kanssa.

Mutta jo seuraavana aamuna häätämisensä jälkeen rupesi äijä rähjä
uudelleen tupaansa rakentamaan. Kivijalka kun oli jäänyt kiireessä
särkemättä, ei siinä suurta vaivaa ollutkaan. Kaikki vanhat hirret
sovitteli hän entisiin salvaimiinsa ja pani uusia sekaan, missä vanhat
olivat lahonneet. Suurin osa kattotuohistakin vielä kelpasi. Tupa tuli
ihan entisensä näköinen, eikä eroa muuta, kuin että ikkunat olivat
vähän suuremmat ja uuni ulos lämpiävä.

Kukaan ei häntä häirinnyt, sillä vaikka kartanon rengeille olikin
annettu käsky vanhan pirtin purkamiseen, ei heille oltu annettu kieltoa
uuden rakentamisesta. Voutikin siirtyi pois, ja uusi tuli sijaan.

Saatuaan tupansa kattopäälle kantoi ukko sinne kapineensa kuusen alta,
pystyttipä vielä sen harjalle viiritankonsakin siihen kiinnitettyine
karhun kuvineen.

1899.




KORPELAN UKOT.


Korpela oli Peltolan suuren kartanon syrjätila ja oli aikoinaan
perustettu sinne karjataloksi, jonne hovin lehmät joka vuosi
lähetettiin kesälaitumelle. Laitumen parantamiseksi viljeltiin
Korpelassa kaskeakin. Ensi alussa täytyi sitä ylläpitää hovista käsin
ja sieltä tuoda kaikki tarpeet. Mutta vähitellen kasvoi siitä erityinen
talo, joka tuli omillaan toimeen, ja kun se joutui vakaantuneeseen
viljelykseen, alkoi se kyetä päätilalle veroa maksamaan. Lopulta
kiinnitti se Peltolan paroonien huomiota siihen määrin puoleensa, että
he päättivät asettaa sinne vakinaisen maanviljelyskoulussa käyneen
pehtorin eikä tyytyä tavalliseen isäntärenkiin.

Korpela oli kuitenkin vielä siksi kaukana muusta maailmasta ja niin
yksinään siellä synkkien metsien ja autioiden soiden takana, etteivät
voudit kauankaan tahtoneet siellä viihtyä. Niitä täytyi sentähden tuon
tuostakin muutella, joka ei tietysti ollut isäntäin uusille
viljelyspuuhille eduksi. Korpela siitä vähemmin kärsi, sillä
viljelysolot olivat siellä sillä kannalla, että ne niin sanoakseni
kehittyivät itsestään niin paljon kuin kehittyä taisivat--soilta ja
kallioilta.

Vuosikausia oli Korpela nyt taaskin ollut ilman varsinaista pehtoria,
kun parooni vihdoinkin päätti lähettää sinne uuden hoitajan. Se kyllä
vaati vähän korkeanlaisen palkan, mutta lupasi siitä hyvästä pitää sitä
parempaa komentoa. Hän oli ennenkin ollut suurten herrain syrjätiloilla
voutina ja sanoi hyvin tietävänsä, miten niitä oli viljeltävä.

Korpelasta, jonne jo sinnekin oli saapunut tieto uuden pehtorin
tulosta, lähetettiin vaunut vastaan ja kuskit ja tien neuvojat. Päivän
pari kesti matka, ja karuja olivat kankaat ja veteliä suot kahden
puolen tietä ja ikäviä taipaleet. Tie oli kyllä kova ja kivetön, mutta
mutkikas ja mäkinen.

Perillä oli piha puhdas ja raput ja porstuat siivotut, niinkuin
Korpelassa ainakin oli tapana ne pitää, saati sitten, kun tuli niin
suuria vieraita. Jo veräjällä seisoi isäntärenki vastassa ja vei
vastatulleen tupaan, jonne koko aluskunta oli kutsuttu häntä
kohtaamaan.

Uteliain silmin katseli kansa siinä uutta käskijäänsä ja hörökorvin
kuunteli, mitä olisi sanottavana ja mitä terveisiä tuotavana, sillä
puheliaaksi mieheksi oli pehtoria kuultu mainittavan.

Pulskapa hän olikin mies eikä sanojaankaan sammallellut, ja pian saivat
ukot kuulla kunniansa.

Tiestä otti ensiksi puhuakseen, niinkuin on matkamiesten tapana tehdä.
Kiitosta odottivat ukkoset kukin tieosastaan, sillä parastaan olivat
panneet sitä tehdessään ja monet hiekkakuormat siihen vetäneet
helteisinä kesäpäivinä, kun muut työt kiirehtivät. Mutta moitetta
saivat.

--Tie, jota tänne tulin, on liian pitkä,--sanoi ensi sanakseen. Kauan
olette saaneet elää täällä valtoinenne liian pitkäin taipalien takana.
Näyttää siltä, kuin olisitte tahallanne sitä koukeroittelemalla ja
kaartelemalla pidentäneet. Ensi töiksenne panen teidät tätä tietä
oikomaan ja lyhentämään. Parooninkin tahto on, että tämä Korpelan
rajakulma on saatettava suorempaan yhteyteen Peltolan rintamaitten
kanssa.

Kun eivät ukot siihen mitään virkkaneet, jatkoi pehtori:

--Peltolan mailla ei ole, niinkuin sen tiedätte, mäkiä eikä notkoja,
vaan on kaikki tasaista ja kaunista maisemaa, ja sentähden tahdon minä,
että mäet täälläkin tasoitetaan ja notkot nostetaan. Tämä on yhtä maata
emätalon kanssa, ja maidenkin tulee siis olla yhtäläiset.

--Mäet ja notkot...--jupisivat ukot korvallisiaan koskettaen, mutta
eivät ehtineet sen edemmä, kun pehtori, kääntyen lampuotien ja
torpparien puoleen, puhui heille näin:

--Jo kauan on kuulunut valituksia siitä, että te elätte täällä kuin
perintötiloillanne ja viljelette maitanne kuin omianne. Mutta teidän
tulee muistaa, että tämä talo kaikkine kiinteimineen ja irtaimineen,
kaikkine kuivineen ja märkineen on emätaloon erottamattomasti
yhdistetty ja että teidän sentähden tulee rakastaa pääpaikan äärettömiä
aloja yhtä lämpimästi kuin tämän syrjätilan pellontilkareita--jota
valitettavasti ette tähän saakka ole tehneet. Tehdäkseni sen teille
mahdolliseksi ja istuttaakseni teihin oikeata käsitystä asemastanne
aion minä ottaa kontrahtinne tarkastuksen alaiseksi ja poistaa niistä
kaikki ne kohdat, jotka ovat ristiriidassa emätalon etujen ja sen arvon
kanssa.

Käski hän nyt tallirengin ja työvoutien ja muonamiesten astua esiin ja
kysyi heiltä kultakin heidän nimeään.

Tallirenki, joka samalla toimitti kuskin virkaa ja oli tottunut herroja
haastattelemaan, uskalsi nyt ensimmäiseksi avata suunsa ja sanoa talon
puolesta pehtorin tervetulleeksi uuteen toimeensa, lausuen samalla sen
toivomuksen, ettei herra, hänen rattaillaan istuessaan, aivan liiaksi
talon hevosia rasittaisi, vaan että hän, opittuaan täkäläisiä teitä ja
taipalia oikein tuntemaan, suvaitsisi ajaa maassa maan tavalla, kesällä
kiviä ja kantoja vältellen ja talvella syviä kinoksia.

Mutta siihen vastata kivahti pehtori, että hän ajaa niinkuin on aina
tottunut ajamaan, ja että ne hänen tietensä ovat vain kuskit ja
tallirengit, jotka tahtovat uskotella, että täällä on toisella tavoin
ajettava kuin emätilan teillä. Siitä luulosta tahtoi hän tehdä pikaisen
lopun.

Sen sanottuaan käänsi hän nolatulle kuskille selkänsä ja kävi
puhuttelemaan muita palvelijoitaan, sanoen heille kullekin mieleen
pantavan sanan.

--Sinulla on jalassasi kumman näköiset kengät, sanoi hän muutamalle.
Miksi noita sanotaan? Vai pieksuiksi. Tästä lähtien tulee sinun hankkia
itsellesi oikeat saappaat, semmoiset, joita emätalon rengitkin
käyttävät.

--Sinun tulee teetättää itsellesi paljon leveämmät housut, niinkuin on
muualla maailmassa tapana, neuvoi hän toista, jolla oli kapeat housut,
jommoisia Korpelassa oli ammoisista ajoin käytetty.

--Tuo paitasi on aivan liian valkoinen, sanoi hän sitten kolmatta
puhutellen. Sano muijallesi, että musikalle semmoiselle kuin sinulle
sopii paremmin punainen paita, joka on siistimpikin kuin valkoinen ...
ja jos tahdot tehdä minulle mieliksi, niin nosta se housujen päälle.

--Kaikille teille tahtoisin vielä yhteisesti huomauttaa, virkkoi hän
taas kaikkien puoleen kääntyen, että emätalon alustalaiset ovat kaikki
parrakkaita miehiä ja että minulle olisi mieluista nähdä, jos
yhdennäköisyyden saavuttamiseksi parrat täälläkin saisivat rauhassa
rehoittaa.

Olivat saaneet muutamat naisetkin tulla saapuville. Kääntyen karsinaan
kätkeytyneiden kyläviestien viejäin puoleen sanoi hän antavansa
heillekin arvonsa, koska heitäkin talossa tarvitaan; jos maltillisesti
ja järkevästi toimensa täyttävät, on hän oleva heidän ystävänsä, mutta
jos valejuoruja talosta toiseen juoksuttavat ja varsinkin puhuvat pahaa
hänestä ja hänen toimistaan, niin uhkasi hän heidän kielensä kahlehtia
ja suunsa umpilukkoon sulkea.

Nämä viisaat ja hyvin harkitut neuvot ja nuhteet annettuaan ilmoitti
pehtori lopuksi, että jos ne kaikki varteen otetaan, on hän oleva hyvä
kaikille ja rakastava korpelaisia niinkuin hän peltolaisiakin rakasti.

Totisina ja tarkkaavaisina olivat ukot itseänsä ylhäisemmän puhetta
kuunnelleet ja sopivasti ja siististi vaienneet, niinkuin on talonpojan
hyvä tapa tehdä silloin, kun herrat haastavat. Koetti pehtori arvata
alustalaistensa aatokset, mutta niiden silmä oli suljettu, eikä
kasvojen jäykkä pinta mitään ilmaissut.

Vasta kun olivat herran edestä poistuneet, piha-aidalle istuneet ja
piippuunsa pistäneet, lausui muuan miehistä mielipiteensä siitä, mitä
oli tapahtunut.

--Tuntuipa tietävän, sanoi hän. Päivän vasta talon tiloja katseli ja
paljon näki puutteita ja neuvoja tiesi.

--Taisi tulla tiukka vouti, huokasi se, jonka housuja oli moitittu.

--Mitenkähän tässä nyt alettanee elää? aprikoi kolmas, joka oli saanut
muistutuksen paidastaan.

--Eletään niinkuin ennenkin, virkkoi neljäs. Niin kauan kuin minä
muistan, on kaikkien uusien pehtorien vaihteessa ollut puhetta niistä
uusista punaisista paidoista, mutta entisissä paidoissa tuota yhä on
pysytty ja entisissä rohtimissa ryhötetty.

--Mistäpä ne tuli tänne karttuunit ja suvarohvisaappaatkaan.

--Isot sill' on aikeet, mutt' varsin ovat meille vaikeet!

ja kun Korpelan ukot olivat aikansa asiasta näin haastelleet, niin
pistivät he piippunsa taskuun ja tallustelivat kotejansa kohti niinkuin
ei olisi mitään tapahtunut, ja niinkuin kaikki olisi ollut ennallaan.

Ja ehkä ukot olivat siinä luottamuksessaan yhtä oikeassa kuin pehtori
puolestaan oli varma siitä, että nyt tästä alkaa uusi komento Korpelan
perukalla.

1899.




ÄITI.


--Valitan suruasi ... näin lehdistä, että äitisi on kuollut...

--Kiitos vain, sanoi hän, vastaten kädenpuristukseeni. Onhan se ikävä,
kun äiti kuolee. Mutta, omituista kyllä, ajattelen sitä ilolla enemmän
kuin surulla.

Kai osoittivat kasvoni hiukan hämmästystä.

--En tietysti ole iloinen siitä, että äitini kuoli, riensi hän
selittämään,--vaikkei hänellä vanhalla ja kivulloisella ihmisellä juuri
enää ollut iloa elämästään ... itse oli hän jo kauan kuolemaa toivonut,
odotti sitä kuin viimeistä onneaan. Mutta nyt sai hänen kuolemansa
ikäänkuin korkeamman tarkoituksen ja syvemmän sisällön, jota hänen
elämällään hänen mielestään ei ollut...

Olimme tavanneet toisemme kadulla, ja jatkaessamme kävelyämme kertoi
hän:

--Tiedät niistä adressipuuhista. Viime sunnuntaina oli kokous kaikissa
kunnissa. Minun oli määrä lähteä ajamaan asiaa kotipitäjässäni. Isäni
kuoltua, joka, niinkuin tiedät, oli siellä rovastina, muutimme äitini
kanssa tänne Helsinkiin. Olin laittautunut lähtemään yöjunassa, kaikki
oli valmiina, olin vain pistäytynyt vähän kaupungille, josta palasin
kapineitani noutamaan, kun kotiin tullessani sain kuulla, että äitini
oli saanut yhden tavallisia kohtauksiaan ja lääkäri sanonut, ettei
hänellä luultavasti olisi pitkältäkään jäljellä ... varmaankaan en
tapaisi häntä enää hengissä, jos lähtisin.

Riensin hänen huoneeseensa. Hän oli hiukan tointunut ja täydessä
tajussaan. Hän tiesi matkastani ja sen yhteydessä olevista asioista ja
oli ollut niistä hyvin huolissaan--ei huolissaan matkasta, jolle hän
minua vain kehoitti lähtemään, vaan näistä kaikista muista
onnettomuuksista.--Varmaa on, että kaikki nämä nykyiset ikävyydet
olivat yhä rasittaneet hänen huonoa hermostoaan. Luullen häntä
rauhoittavani sanoin heti, ettei matkastani nyt tietysti voisi tulla
mitään, kun äiti oli näin sairas.

--Kuinka ei? kysyi hän. Mikä estäisi sinua lähtemästä?

--Mutta enhän toki voi jättää sinua yksin kuolemaan?

--Voisitko saada jonkun toisen sijaasi?

Minun täytyi myöntää, etten luultavasti enää saisi, mutta että se oli
yhdentekevä ... se saa jäädä ... en minä nyt voi ottaa sitä lukuun.

--Mutta silloinhan jäisi kokous pitämättä ja nimet kirjoittamatta?

Sekin täytyi minun myöntää mahdolliseksi.

Hän tarttui minua kiihkeästi käteen.

--Kuule, se ei saa tapahtua ... sinä nyt menet vain ... se ei saa
tapahtua minun tähteni ... eihän toki ... kokousko pitämättä? Ei,
hyvä...

Yskä keskeytti hänet, hän ei saanut pitkään aikaan sanaa sanotuksi.
Luulin hänen siihen nääntyvän. Mutta kun olin saanut hänet tyynyjen
varaan ja hän taas kykeni puhumaan, ojensi hän minulle kuihtuneen
kätensä:

--Hyvästi nyt ... hyvästi, jos ei enää tavattaisikaan--tässä elämässä.
Ehkä en vielä kuolekaan. Mutta jos sill'aikaa tulisi lähtö ... jos ei
enää tavattaisi, niin olenhan tehnyt jotakin minäkin ... uhrannut
jotakin ... eihän se iso ... enemmän kuin muukaan, mitä minä ... mitäs
minä olisin osannut, mitätön ja taitamaton ... en ole kyennyt elämään
isänmaalleni ... jos voisin kuolla. Olisinhan edes jotakin ... niin no,
hyvästi nyt sitten! Ei nyt olla alakuloisia ... mene nyt, ettet
myöhästy...!

Minun täytyi lähteä. Näin, että olisin vain pahoittanut hänen
mieltänsä, jos olisin jäänyt. Lähtiessäni sanoi hän:

--Onko sinulla täällä se lista, niin minäkin ... mutta enhän nyt jaksa,
kirjoita sinä minun puolestani, sinettini on tuolla pöytälaatikossa ...
ja sano nyt siellä kotona, että kaikki kirjoittavat ... Liisa ja Maija
ja vanha Heikki ... sano, että heidän vanha ruustinna--ruustinna
vainaja, olin vähällä sanoa--käski ... vaikka kylläpähän ne
käskemättäkin...

Ehdin parahiksi junaan, jouduin ajoissa kotipitäjääni ja toimitin
asiani. Kun palasin Helsinkiin, oli äitini kuollut. Hoitaja kertoi,
että hän lähdettyäni oli ollut hyvin levoton, ehtisinkö ajoissa junaan,
tuon tuostakin katsonut kelloa ja rauhoittunut vasta sitten, kun aikaa
oli kulunut niin paljon, että olisin ehtinyt takaisin, jos olisin
myöhästynyt. Kun en tullut, oli hän virkkanut:

--Oli toki hyvä, että ehti ... ettei minun tähteni...--ja sitten tuskin
kuuluvasti kuiskannut:--Jumala isänmaata siunatkoon ja olkoon minulle
armollinen!

Ne olivat olleet hänen viimeiset sanansa. Ymmärtänet nyt, miksi
ajattelen hänen kuolemaansa ilolla enemmän kuin surulla.

1899.




JUHLAVAATTEET.

(Ote kirjeestä.)


Saavuin sitten jokivartta nousten Nivalan kylään, joka on ryhmittynyt
kahden puolen jokea suosta perattujen peltojen keskeen, ja menin
ensimmäiseen taloon.

Oli kiireisin leikkuuaika, ja talossa oli vain emäntä pihasalla, isäntä
väkensä kanssa vähän matkan päässä pellolla. Päästäkseni vielä samana
iltana toisiin taloihin päätin koettaa saada nimikirjoitukset niin pian
kuin suinkin ja pyysin sentähden emäntää, sitten kun olin hänelle
lyhyesti asiani esittänyt, toimittamaan sanaa tulostani.

--Pitääkö niiden kaikkien sieltä tulla?--Renkienkö? piikainkin?--
Tarvitaanko siihen naistenkin nimet?

--Asia on semmoinen, että se koskee jokaista Suomen kansalaista, miestä
niinkuin naistakin.

--Koskeepa tietenkin, virkkoi emäntä äänellä ja katseella, jotka
ilmaisivat, että hän täysin käsitti, mistä oli kysymys.

Jäin yksin tupaan, jonka sisustaa ilta-aurinko valaisi. Omituisen
voimakkaasti, niinkuin aina tapahtuu tärkeinä hetkinä elämässä,
painuivat mieleeni mustunut uunin suu, hahlassa riippuva keittopata,
orrelle nostetut reen jalakset, astiahylly nurkassa, seinään
kiinnitetty vuode, vanha kaappikello ja sen vieressä riippuva pyssy. Se
oli niin kodikasta ja samalla niin autiota, jota tunnelmaa lisäsi
kellon säännöllinen käynti. Se oli niin turvallista ja samalla niin
toivotonta. Tuo täydessä kunnossa oleva varakkaan näköinen talo, joka
oli tulos vuosisatain vanhasta, häiritsemättömästä, lakien suojaamasta
viljelyksestä, sekä aineellisesta että henkisestä--pala palalta, kivi
kiveltä, hirsi hirreltä, pelto pellolta ja oja ojalta oli sitä polvi
toisensa perästä rakennellut, laitellut, liitellyt ja saanut aikaan
sen, mikä siinä nyt oli edessäni--ikkunasta näkyi vielä piha aittoineen
ja niiden lomitse peltoja, niittyjä ja toisia taloja.

Eihän siinä olisi pitänyt olla mitään aihetta siihen alakuloisuuteen ja
mielenahdistukseen, jota tunsin. Oliko se vain tuo jo hiukan kylmähkö,
yhä pitenevän syysyön helmaan vaipuva ilta-aurinko, joka sen teki? Vai
johtuiko se siitä toimesta, jossa olin, siitä asiasta, jolla kuljin?
Sillä eikö tämä ollut ehkä turhaa touhua kaikki? Oliko tästä taaskaan
oleva apua mitään?

Katsahdin ulos pellonpuoleisesta ikkunasta ja näin sieltä pitkän jonon
miehiä tulevan piennarta pitkin ja heidän jäljessään toisen ryhmän
naisväkeä. He astuivat tyynesti ja vakavasti, niinkuin olisivat
tahdissa astuneet, näitä meidän pitkiä rotevia pohjalaisiamme, ja
joukossa joku pienempi, juureva ja tanakka. Tuvan seinän takana tömähti
maa, porstuassa kolasi, ja he tulivat tupaan, isäntä ensimmäisenä.

Minut valtasi selittämätön arkuus ja epävarmuus näiden vierasten
ihmisten edessä, joita en tuntenut, vaikka olimmekin pitäjäläisiä.
Tulisivatko he käsittämään asian? Olivatko he seuranneet tapausten
menoa? Tiesivätkö, mistä kaikesta on kysymys? Olivatko ehkä sitä
mieltä, että on tyydyttävä, että on kaikki parhain päin käännettävä?
Eiväthän olisi olleet yksin sitä mieltä ollessaan.

Aioin ensin selittää asiata omin sanoin, valaista, paljastaa
tarkoitukset. Mutta sitten päätin antaa kirjoituksen puhua puolestaan.

Aloin lukea, seisten pöydän päässä. Väki oli asettunut niinkuin
kinkeriluvussa, miehet toiselle ja naiset toiselle puolelle tupaa.
Isäntä seisoi minua vastapäätä toisessa päässä pöytää.

En voinut olla paperini yli tarkastamatta, minkä vaikutuksen lukemani
häneen teki. Hän näytti vähän hajamieliseltä, miltei levottomalta;
hänen kasvonsa saivat ikäänkuin vaivatun ilmeen. Kuta pitemmälle luin,
kuta totisemmiksi sanat kävivät, sitä vaikeampi näytti olevan olla. Hän
pyyhkäisi tukkaansa, kohensi paitansa kaulusta, suori liivejään, muutti
jalkaa ja vetäysi syvemmälle karsinaan päin. Hän kuiskasi jotakin
emännälle, ja emännän kasvot saivat saman huolestuneen ilmeen.
Yht'äkkiä peräytyi emäntä ovelle päin ja naiset seurasivat häntä toinen
toisensa perästä. Ennenkuin olin lopettanut, olivat he kaikki
pujahtaneet ulos avonaisesta ovesta.

Luettuani kirjoituksen ilmoitin, että jokaisella, joka tahtoi, oli
tilaisuus tulla esiin ja piirtää nimensä, sekä miehillä että naisilla,
niinkuin olivat ennenkin tehneet.

Ei kukaan liikahtanut, mutta isäntä astui ulos ovesta ja virkkoi
mennessään:

--Käykäähän vähän tänne, miehet!

Kaikki seurasivat häntä, ja minä jäin yksin pirttiin.

Sekö olikin heidän vastauksensa? Kuulin askeleita porstuasta ja
toisesta tuvasta, ja näin toisten kulkevan pihan poikki.

Minulla ei näyttänyt olevan muuta jäljellä kuin koota paperini ja
lähteä.

Mutta ennenkuin ehdin sen tehdä, astui isäntä uudelleen sisään ja hänen
jäljessään miehet toinen toisensa perästä; ja sitten emäntä
naisväkineen. Ja isäntä astui pöydän ääreen ja tarttui kynään ja
kirjoitti nimensä vitkalleen ja juhlallisesti, ja muut tekivät samalla
tavalla, ensin miehet ja sitten naiset. Ne, jotka eivät osanneet itse
kirjoittaa, pyysivät minun sitä tekemään ja piirsivät vain
puumerkkinsä, mutta ne, jotka eivät sitäkään osanneet, painoivat
kankeilla sormillaan paperin laitaan.

Kun kaikki olivat kirjoittaneet, kuiskasi emäntä korvaani:--Se ei
tahtonut työryysyissä...

Mutta minun rintani hyppi riemusta, sillä minä olin huomannut jo heidän
sisään tullessaan, että he kaikki olivat käyneet vaihtamassa
työvaatteensa juhlapukuun. Vasta sitten tulivat he kirjoittamaan.

Ilta-aurinko, joka yhä valaisi tupaa, oli minusta aamun koi, enkä minä
enää mitään epäillyt.

1901.




MATIN LINNA.


--Sinä olet hullu mies, Mattila! Sanon sen taas, niinkuin olen monesti
ennen sanonut. Sota uhkaa ja on jo uhannut kauan. Vihollinen on astunut
rajan yli ja asettunut leiriin tuonne järven taa. Sinä et ole siitä
tietävinäsikään, et ole niinä miehinäsikään, vaikka näet, että kaikki
muut pakoon hankkivat. Et ole mitään tehnyt häntä vastaan
varustautuaksesi...

--Mistä sinä sen tiedät?

--Ka, ethän muuta kuin kynnät ja kylvät, teetpä vielä uusiakin
viljelyksiä. Kuokit uudispeltoa ja niittyjä raivaat. Kaivat ojia,
vieläpä yhä rakennat kiviaitaakin peltojesi ympärille. Eikä sillä hyvä.
Karjaasikin olet joka vuosi lisännyt ja työkalujasi parantanut.
Luuletko, ettei se järven yli pääse? Vai mitä mietit? Elät ja olet
täällä niinkuin olisi satavuotinen rauha maassa vallinnut ja
tuhatvuotinen tulossa.

--Mitäs minun olisi pitänyt tehdä? Neuvo, naapuri, jos paremmin
tiennet!

--Tekisit niinkuin minä ja muut kaikki tuolla järven takana. Minä en
ole kymmeneen vuoteen mitään rakentanut. Pelloista olen ottanut sen,
minkä ne entisestä voimastaan kykenivät antamaan. Minkä maasta irti
sain ja minkä karjasta, sen rahaksi muutin. Hyvä on niitä nyt mukanani
kuljettaa. Lähtiessäni pistin tuleen huonerähjät. Kun se tuli, ei ollut
mitään ottamista. Niin minä tein.

--Kukin omaansa kiittää, naapuri. Pitänee kerran minunkin toimiani
kehua. Sinä pistät tavarasi taskuun, minä kaivan ne maahan. Kummassako
paikassa lienevät paremmassa tallessa, jos hän meidät molemmat sattuisi
kiinni saamaan? Vai luuletko, että se rupeaa ojiani täyttämään?--Ei
rupea.--Niin, no--!--Kummastelet sitä, että minä peltoa kuokin ja
niittyä raivaan. Mahtaisiko tuo kuokoksen takaisin kääntää ja kannot
entisille sijoilleen upottaa ja istuttaa pajukon siihen, mistä se
juurineen revittiin?--Eihän se niin hullu!--no, siinä sen näet!--Eikä
taitaisi olla aikaa käydä kiviaitojanikaan purkamaan ja kiviä takaisin
peltoon kantamaan?

--Eipä kyllä taitaisi...

--Mutta nyt se on, hyvä naapuri, niin, että ojat ovat noin niinkuin
minun vallihautojani ja nuo kiviaidat muurejani ja pellot ja niityt
ulkovarustuksiani, ja niiden kaikkien keskessä istun minä tässä kuin
linnassa, jota et sinäkään sano voitavan hävittää. Se on hyvä linna,
tiedänmä, jota ei voida hävittää.

--Mutta valloittaa se sen voi ... mitäs silloin teet? Lahjotko,
maksatko pakkoveroa? Meidän talo maksoi monta vuotta ja säilyi.

--Ja nyt olet kuitenkin pakosalla, kun ei ollut enää mitä maksaa? Sen
se auttoi. Minä en ole mitään maksanut, olen kaikki aarteeni maahan
kaivanut. »Ota kaikki», sanon, kun tulee ottamaan, »siinä ovat», ja
annanpa vielä tämän linnani avaimetkin, tämän kuokan ja tämän lapion.

--Viepi sinut vankeuteen vieraalle maalle ... mitäs silloin teet
talollasi?

--Silloinhan minä sitä vasta oikein tarvitsenkin. Kerran sotakin
loppunee ja vangit vaihdettaneen. Mutta kun kotiin palaan, hyvä on
aloittaa eläminen valmiiksi muokatusta vainiosta.

--Entäpä et tulekaan takaisin?

--Tuleehan poikani.

--Mutta jos ei tule poikasikaan?

--Tuleehan jonkun toisen poika.

--Sinä olet hullu, Mattila. Haastat hassuja, hyvä ystävä. Lähde,
veikkonen, ennenkuin väkisin viedään!--Et lähde? Hyvästi sitten!

--Hyvästi naapuri! Ei ole tässä aikaa minulla lähteä. Pitää rientää
kaura suohon kylvämään ennenkuin tulee hevosillaan syöttämään. Näkyy jo
uittavan ratsujaan järven yli...

1899.




LAIVA LUMIMYRSKYSSÄ.


On ankara lumimyrsky, välistä peittyy meri ja taivas sakeaan sumuun,
välistä pyyhkäisee myrsky lyhyeksi hetkeksi pois pilvet, jolloin
vilahtaa kirkasta taivasta ja joku tähti tulee näkyviin. Laiva keinuu
aalloilla laitatuulessa, joka puhaltaa ulkoa pimeältä ulapalta ja
murtaa tuon tuostakin aallot vihaiseksi vaahtopäiksi vedenalaisilla
salakareilla.

Luotsi kulkee kahakäteen ahtaalla komentokannella ja tähystelee
huolestuneena milloin kallioita ja kareja, milloin taivasta. Hän
ajattelee ääneensä:

Mikä ihme tässä on? Onko tässä joitakin uusia salaisia merivirtoja,
joita en tunne? Onko vika peräsimessä, vai onko se kompassissa? Vai
onko koko laiva loihdittu?

Luulinhan tuntevani reitin, jota olen satoja kertoja ennen kulkenut
lumimyrskyssäkin ja päässyt siitä onnellisesti ulos. Pitäisihän minun
löytää umpisilmässäkin väylä ja osata ulkoa merkit ja maat. Väylähän on
se vanha kuninkaanväylä, ja merkit ovat olleet ammoisista ajoista
paikoillaan niemien nenissä ja kallioiden kärjissä. Olen jo kauan
turhaan tähystellyt. Onko joku tahallaan hävittänyt reimarit, vai
myrskykö ne on vienyt? Onko se lumi, joka tekee maat tuntemattomiksi?
En tunne ainoatakaan kiveä enkä kalliota, ja maat ovat muodoltaan oudot
ja oudoilla paikoilla. Olen varmaankin tullut väärille vesille...

Ainoa, minkä erotan lumipyrystä, on suuri matala manner tuulen alla,
jonne myrsky minua kantaa yhä lähemmä. Ei se vain liene se Pahanrannan
maa, kaikkien merenkulkijain kauhu ja monen merimiehen hukka. Mutta
johan minun olisi aikoja sitten pitänyt olla siitä ohi, jo sen
viimeisestä niemestäkin. En voi ymmärtää tätä muuten, kuin että olen
jollakin selittämättömällä tavalla kantautunut kauas kaakkoon
suunnasta, joka oli asetettu lounaaseen. Muuten olisi minun pitänyt jo
heti puolenyön jälkeen olla selvillä vesillä.

Mutta kuinka se on voinut tapahtua? Olenhan koko ajan ohjannut
kompassin mukaan. Olisiko se ruvennut näyttämään väärin? Olisimmeko
ehkä kulkeneet sen paikan yli, jossa se suuri uponnut rautainen
sotalaiva makaa meren pohjassa? Vai olisiko joku ilkiö pistänyt
raudanpalan kompassiini? Semmoista on ennenkin tapahtunut--tällekin
laivalle. Ehkä ovat laiminlyöneet tarkastaa kompassiaan satamassa?

On siinä nyt vikaa laivan päällystössäkin. Isännistö vitkastelee
tavallisuuden mukaan ja lähettää lastin vasta viimeisellä hetkellä.
Kapteeni on vanha siivo nahjus, joka ymmärtää paremmin kauppa-asioita
kuin merenkulkua. Molemmat perämiehet pyrkivät hänen sijalleen,
kadehtivat toisiaan, koettavat tehdä toisilleen salaista kiusaa
kaikissa satamissa, kallis aika kuluu joutavissa kajuuttakiistoissa, ja
sitten täytyy lähteä yön selkään, olipa ilma millainen tahansa. Onhan
luotsi laivalla, valan tehnyt ruunun luotsi, luotetaan häneen ja--
syytetään häntä. Jos laiva ajaa karille, maksaa vakuutusyhtiö lastin ja
laivan, pelastusyhtiö saa hyvää ansiota, päällystö kirjoittaa kauniin
meriselityksen, jossa jokainen pesee kätensä, mutta luotsi erotetaan
virastaan, ja laivan miehistö menettää leipänsä.

Yhä kiihtyy myrsky! Tuossa oli taas kari. Kaikkialla murtuu meri
vedenalaisiin matalikkoihin. On ihme, jos tästä kunnialla selvitään...

Kun voisi edes hiljentää vauhtia, voidakseen tarpeen tullessa pikemmin
pysähyttää! Mutta silloin kantaisi myrsky maihin. Lienee sittenkin
parasta... (Hän puhelee jotakin ruorimiehen kojuun, asettuu sitten
keskelle komentokantta, puristaen kahden käden kaiteesta.) Hän luulee
olevan parasta kääntää vastatuuleen, suoraan ulapalle. Hän on ehkä
oikeassa ... niillä on mainio vaisto noilla vanhoilla merimiehillä,
vaikka eivät ole mitään tutkinnoita suorittaneet. Enhän tunne tätä
väylää paremmin kuin sitäkään: vaara on siellä sama kuin täälläkin.
Siellä on kyllä merenkäynti suurempi, mutta onhan etu se, että kokka on
tuulta vasten.

Saattaahan siellä mastot ja lipputangot mennä, ja kansilasti, nuo
tyhjät tynnyrit, ehkä täytyy uhrata, mutta (hymähtää ivallisesti)
saavathan _jotakin_ mantereen rantalaiset--pahimpaan nälkäänsä! _Laiva_
kyllä kestää, kokka on lujaa tekoa, laidat ovat sitkeät ja kone
voimakas. Turvallisempaa on jyskyttää aallokossa vaikka paikoillaankin
kuin ajaa täyttä vauhtia salakarien keskessä. Kunniakkaampaa on upota
selvällä vedellä kuin ajautua oudoille rannoille. Ehkä saamme
aamupuoleen jonkin tähdenkin näkyviin, niin että taas saamme suunnasta
vihiä. Tähdet ovat aina olleet merenkulkijain varmimpina viittoina.
Huomenna kierrämme Pahantahdon niemen ja ohjaamme Hyväntoivon saaren
majakkaa kohti. Minä luulen, että ruorimies on oikeassa... Ruori
ympäri! (Laiva kääntyy hiljalleen vastatuuleen. Aallot huuhtovat sitä
kokasta perään. Välistä vaipuu se näkymättömiin, välistä keikkuu
korkealla laineiden harjalla. Masto murtuu, lipputanko taittuu.
Kansilasti vyöryy mereen, joka raivoisasti nielee sen kiljuvaan
kitaansa. Taivas kirkastuu hetkeksi, ja tähti tuikahtaa pilvien
lomitse.)--Minä luulen, että pahin vaara on torjuttu--täksi kerraksi.

1899.




HÄRKÄ JA MUURAHAISET.


Metsässä oli kanervaisella kankaalla pienoinen muurahaispesä syrjässä
suurista valtateistä. Sen olemassaolosta ei ole maailma mitään tiennyt,
sillä teitä sinne viepiä ei ole ollut muita kuin ne, mitkä muurahaiset
itse ovat käyneet. Uupumattomalla innolla rakensivat he huonettaan
vuosi vuodelta yhä suuremmaksi ja sen havunneulaista katonharjaa yhä
korkeammalle korottivat. Pieniä puuntäitä pitivät he lehminään ja
elivät aika hyvin tästä karjastaan. Kesäisin tekivät työmuurahaiset
pitkiäkin retkiä ympäri maita ja mantereita, mutta talveksi palasivat
he kaikki kotiinsa, jota rakastavat yli kaiken muun maailmassa ja
nukkuivat rauhallisina sen suojassa hankien alla, aina uutta kevättä
odottaen, jolloin taas saisivat käydä tavallisiin toimiinsa käsiksi.

Muurahaiset käyvät paljon sotia keskenään ja ryöstävät saalista
heikommiltaan. Mutta tämän pienen pesän muurahaiset eivät koskaan
toisten tavaroita himoinneet eivätkä koskaan toisille muurahaisille
pahaa tehneet.

Sentähden he eivät osanneet muiltakaan mitään pelätä eivätkä tienneet
itsellään mitään vihollisia olevan. Eikä heidän rauhaansa oltukaan
häiritty.

Mutta eräänä päivänä kesän ihanimman aikana kuului kummaa töminää
kankaalta ja mylvintää ja kiihkeää ammuntaa. Hovin härkä oli joutunut
takamaita kiertämään ja etsi paikkaa, mihin vihansa vimman tyhjentäisi.
Kaatuneet kannot ja irti revityt mättäät osoittivat tien, mistä se oli
kulkenut. Muurahaiset olivat useinkin kuulleet sen kulkevan, ja vaikka
he tiesivät, että härkä on muurahaispesäin pahimpia vihollisia, eivät
he osanneet tuosta sen enempää hätäillä, sillä eiväthän he olleet
härällekään mitään pahaa tehneet. Ehkä tuo nytkin astelee ohitse ja
jättää heidät rauhaan.

Mutta kun härkä tuli muurahaispesän luo, niin julmistui se kovin ja
mylvähti pahasti ja hotaisi siitä toisella sarvellaan katonharjan alas.
Syntyi sihinä pesässä, ja härkä sai karvasta vettä silmilleen. Yltyi
siitä yhä ja sysäsi molemmat sarvensa mättääseen ja heitti puolet
pesästä päänsä ylitse metsään. Pesä kiehui kuin kattila, ja härkä
päristeli sieraimiaan, ja häntä heiskui vihaisesti. Ja hän kävi vielä
kolmannen kerran pesän kimppuun, iski sarvensa sen sydämeen, astui
jalkoineen sen sisään ja rikkoi huoneet ja kammiot ja käytävät,
sirottaen kauaksi ympärilleen toukat ja kotelot ja valkoiset munat.

Sen tehtyään poistui hän mylvien ja meluten, ja kaadetut kannot ja irti
revityt mättäät ja maahan tasoitetut muurahaispesät osoittivat tien,
mistä hän oli kulkenut.

Muurahaiset valtasi hämmästyksen kauhistus nähdessään, miten heidän
pesänsä oli käynyt, jota olivat vuosikausia rakentaneet ja johon olivat
parhaat aarteensa koonneet. Rauniona oli rakas huone, eikä ollut kortta
korren päällä sateen suojaksi. Päättöminä juoksentelivat he
edestakaisin sillä sijalla, missä pesä oli seisonut, tietämättä mitä
tekisivät. Koirasmuurahaiset, jotka herroina pesässä elivät, tekivät
lähtöä pois koko paikalta, mutta työmuurahaiset tarttuivat heitä
siipiin ja pitelivät kiinni, samalla kun toiset juoksuttelivat toukkia,
munia ja koteloita lähimpään piilopaikkaan, heille edes jotakin suojaa
saadakseen.

Mutta kun he siitä hiukan tyyntyivät ja pahimmasta pelostaan
rauhoittuivat, ja rupesivat lähemmin tarkastamaan, mitä oli tapahtunut,
niin huomasivat he, että syvimmällä maan sisässä olevat huoneet ja
aitat ja käytävät ja kammiot, joissa he talvivaransa säilyttivät,
olivatkin koskemattomat. Sinne saakka ei ollut härän sarvi ulottunut.

Ja niin pian kuin muurahaiset sen huomasivat, lähettivät he viestejä
kanervametsänsä kaikkiin ääriin kokoamaan työmuurahaisia heidän
kattonsa korjaukseen. Ennen iltaa olivat tuhannen tuhannet pikku miehet
työssä vetämässä hujan hajan heitettyjä pesäpuita paikoilleen.
Semmoista kuhinaa, hyörinää ja tarmokasta toimintaa ei oltu minkään
muurahaispesän ympärillä ennen nähty. Eikä kestänyt kolmeakaan päivää
ennenkuin keko oli katto päällä. Matalahan se on vielä ja litteä, mutta
aikaa voittaen se siitä kohoaa ja pyöristyy, eikä kestäne kauankaan,
ennenkuin hovin härän hävityksen jälki on umpeen peittynyt.

Usein keskustelivat muurahaiset siitä, mitä oli tapahtunut, ja
koettivat arvailla syytä siihen, miksi härkä oli heidän pesäänsä
puskenut.--Oliko se tahtonut heidän havunneulojaan? Mutta mitä se olisi
niilläkään tehnyt, eihän niistä kuivista neuloista ollut härän
ruuaksi.--Oliko pesä ollut hänen tiellään ja hän suuttunut siitä, kun
ei päässyt kulkemaan? Mutta olihan tuolla ollut koko kangas kulkeakseen
ja koko metsä mylviäkseen.--Mahtoiko olla vihaa mitä vanhaa? Olisiko
joku muurahainen milloin pistänyt...?

Eivätkä muurahaiset koskaan päässeet selville siitä, mikä oli syynä
siihen, että härkä oli heidän pesäänsä puskenut. Sillä ei kenenkään
mieleen johtunut, että se on se härän _luonto_ semmoinen, että se
puskee maan tasalle kaikki, mikä kohoaa sen tasapintaa ylemmä, mutta ei
tasaiseen tantereeseen koskaan sarviaan iske.

Härästä, joka muurahaisten pesän hävitti, kertoo tarina, että kun se
tuli lehmitarhaan, niskakuoppa kukkurana muurahaisten munia ja
levittäen ympärilleen sitä katkerata lemua, joka siihen oli
muurahaisista tarttunut, niin siellä heti kohta huomattiin, mitä pahaa
se oli ollut tekemässä. Nuoret hiehot, joille se koetti hyväksi
herjetä, ilmaisivat sille peittelemättä inhonsa, mutta vanhat sonnit,
joilla itselläänkin oli monta muurahaispesää omallatunnollaan,
jurottivat välinpitämättöminä niinkuin ei asia olisi heihin ensinkään
kuulunut. Ja ne ovat ne suuret sonnit, jotka muodostavat asioista
yleisen mielipiteen lehmitarhassakin.

1899.




SUOMEN LIPPU.


Suomen lippu älköön enää liehuko juhlariukujen nenässä, sinivalkoinen
älköön enää saako vilkuttaa meitä tervetulleiksi isänmaallisiin
juhliin.

Paljaat ovat riu'ut, lepattaen lyövät irtaimet nuorat tyhjiä tankoja
vastaan.

Vihan tuuli ne vei, katehen viima ne karisti.

Entäpä karistikin? Mitä me nyt liehuvilla lipuilla, mitä me viireillä
vilkuttavilla?

Liehuvathan ne meidän nostamattammekin, vilkkuvat vetämättämmekin,
näemmehän ne, vaikka on kielletty näkymästä!

Taannoin niitä tuskin huomasimmekaan, väliä pitämättä niiden ohitse
kuljimme, nyt ne jo kaukaa loistavat silmäämme--loistavat poissa
olollaan.

Ennen ne köynnösten ja kukkien lisänä hupenivat muiden juhlakoristeiden
joukkoon, nyt emme muita koristeita muista kaivatakaan. Kaikkien silmät
niitä alastomien salkojen päästä etsivät ja ne sieltä löytävät... Nyt
ne vasta heiluvatkin, nyt ne vasta hulmuavatkin. Näemme ne huoneiden
harjoilla, nostamme ne honkien latvoihin, kiinnitämme ne koivujen
oksiin, sidomme ne joka seipähän nenähän--näemme siksi, että _tahdomme_
nähdä.

Luulivat kai iäksi lippumme ottaneensa, ainiaaksi viirimme vieneensä,
uskoivat omamme unohtavamme ja vieraat omistavamme.

Eivätkö tienne, että missä valkoinen poutapilvi taivaan sinikannella
vaeltaa, siinä on Suomen lippu--että missä luminen vaara taivasta
vasten kuvastuu, siinä värimme--että missä valkopurje ulapalla paistaa,
siinä viirimme?

Vai kieltänevätkö pilven taivaalla kulkemasta, lumen valkealle
paistamasta, tuhannet järvemme sinertämästä?

Saanevatko taivahat tummenemaan, saanevatko hankemme harmenemaan,
voinevatko estää päivän purjetta valaisemasta?

Ylettänevätkö kätensä _nämäkin_ lippumme riu'uistaan repimään?




»ELÄKÖÖN VALO JA VALISTUS!» »ELÄKÖÖN ISÄNMAA!»


Tulin tuonnoittain sattumalta Korpelan kylään. Kylä on kaukana
valtaväyläin varsilta, mutta yhteiset harrastuksensa on sielläkin.
Siellä on kansakoulu ja lukusali, ja on myöskin nuorisoseura. Nyt oli
nuorisoseura päättänyt panna toimeen arpajaiset ja kansanjuhlan,
tietysti kansanvalistuksen hyväksi omalla paikkakunnalla. Kun tulin
kylään, oli lauantai-ilta ja nuoret miehet olivat parhaillaan
laittamassa kuntoon juhlakenttää, joka oli kansakoulun pihalla.
Pystyttivät juuri juhlariukua kentän keskelle.

--Pojat täällä lippuriukua pystyttävät, sanoin.

--Tokihan toki lippuriukua ... mitenkäs muuten?

--Ette kai ole vielä kuulleet sitä viimeistä korkeinta kieltoa?

--On kuultu! sanoivat pojat yhteen ääneen. Ihan toki itse maapoliisi
kävi sanomassa.

--Ja silti vain lipputankoa pystytätte?

--Nythän se vasta pystytetäänkin!

Reippaita poikia! ajattelin--enkä voi kieltää, että he mielestäni
tekivät niinkuin tehtävä onkin.

--Mutta jos tulee ja vetää alas lippunne?

--Ei vedä meidän lippuamme!

Heidän näytti olevan vaikea pidättää nauruaan, ja he näyttivät hyvin
veitikkamaisilta, iskivät toisilleen silmää ja olivat salaperäisen
näköisiä.

Mutta kun seuraavana iltana, sunnuntaina, saavuin juhlapaikalle, ei
siellä liehunutkaan mitään lippua--tyhjä, alaston tanko vain seisoi
keskellä kenttää.

--Ovat kai viime hetkessä katuneet, ajattelin.

--No, entäs lippu, eipä sitä näykään? kysyin eräältä iloisen näköiseltä
nuorelta mieheltä, joka oli nuorisoseuran esimies ja juhlatoimikunnan
puheenjohtaja.

--Eikö näy? sanoi hän. Siinähän se liehuu, minkä kerkiää!

Mutta ennenkuin ehdin uudistaa kysymykseni, puhalsi torvisoittokunta
alkusoiton, ja hän riensi puhujalavalle.

--Arvoisat juhlavieraat! alkoi hän.--Saan toivottaa teidät taas
tervetulleiksi tähän Korpelan kylän kansanjuhlaan, jota niin usein
ennenkin olette läsnä olollanne kunnioittaneet, tälle juhlakentälle,
jonka keskellä Suomen valkosininen lippu niin iloisesti liehuu...

Kaikki katsahtivat ihmeissään ylös tankoon, lippua sen latvasta
hakeakseen, mutta eihän siellä mitään lippua näkynyt.

--Niin, niin, jatkoi hän ... tälle kentälle, jonka keskellä lippumme
niin iloisesti liehuu, vaikka se on kielletty siinä liehumasta. Ette
taida sitä vielä oikein erottaa. Mutta katsokaahan hyvin tarkkaan,
teroittakaa kaikki yht'aikaa silmänne samaan paikkaan, tuon pitkän
tangon nenään, joka on tuossa keskellä kenttää...

Yleisö ei oikein tiedä, mitä tämä on, aavistaa vain jotakin hauskaa
olevan tulossa, se on tuo Juhola semmoinen veitikka ... sillä on taas
jokin kuje mielessään.

--Niin, niin, katsokaa vain, se taisi tulla nostetuksi vähän liian
ylös, mutta se on sitä suurempi ... mies se, joka sen ensiksi keksii--
ensimmäisen palkinnon, oikein kunniapalkinnon saapi se, joka ennättää
ennen muita sen näkemään ... katsokaa tarkkaan ... ettekö näe?

--Jo näen! huusi lapsen ääni joukosta.

--Kuka se oli?--Mattilan Ville... Näkeekö muutkin? Eikös siinä ole se
meidän vanha sinivalkoinen lippumme?

--On siinä!--Siinä se on!--Jo näen! kuului nyt kilvan kimeitä ääniä
väkijoukosta.

--Kas niin! Tiesinhän sen! Ne ovat tarkkanäköisiä poikia! Näkeehän
sitä, kun vain _tahtoo_ nähdä! Me tässä jo aivan pelättiin, etteivät
ehkä näekään, että luulevat, ettei lippuja enää laitetakaan ja rupeavat
meitä moittimaan.--Näkeekö vanhainkin silmät sen, minkä nuorten silmät
jo ovat nähneet?--Näkeekö Pekka? Panee lasit nenälle, jos ei ilman
näe...

--Näkeehän tuon toki lasittakin tuommoisen, joka yli taivaan hulmuaa,
sanoi totinen ääni.

Yleisö räjähti nauramaan, nyt se alkoi ymmärtää.

--Oikein sanottu, Pekka! »joka yli taivaan hulmuaa.» Niin se juuri
tekeekin! Luulitte, ettei meillä olekaan lippua, ja nyt on meillä
lippu, joka yli taivaan hulmuaa. Se se vasta lippu on! Nyt kai jo
kaikki muutkin sen näkevät? Näkevätkö kaikki?

--Kaikki näkevät! vastasi kansa yhteen ääneen.

--Näkyykö se sinne taammaksikin?

--Näkyy!--Näkyy!--Hyvästi näkyy!

--Näkyyhän se--iso, taivaan kokoinen lippu! Mutta voitteko myöskin
erottaa, mitä siihen on kirjoitettu? Siihen on kirjoitettukin jotakin
siniselle puolelle.

--»Eläköön valo ja valistus!» huusivat nyt yht'äkkiä yhteen ääneen
yhdestä ryhmästä ne nuoret miehet, jotka eilen olivat olleet tankoa
pystyttämässä.

--Aivan oikein! »Eläköön valo ja valistus!» Niin siinä seisoo ...
jokainenhan sen näkee.--Entäpä toisella puolella? On siinä jotakin
toisellakin puolella, valkoisella pohjalla...

--»Eläköön isänmaa!»--kajahti taas uusi huuto.

--Juuri niin! Siltä se minunkin silmääni paistaa! »Eläköön valo ja
valistus!» toisella puolella ja »Eläköön isänmaa!» toisella. Niinpä
niin!--Mutta koska niin on, niin ... _eläköön_ siis valo ja valistus!
... eläköön siis isänmaa! ... eläköön Suomen lippu!

Ja puhuja tempasi jo lakin päästään ja muut tekivät samoin ja
kohottivat hänen kehoituksestaan juhlansa aloitteeksi eläköönhuudon
niin voimakkaan ja valtavan, etten ole ennen semmoista kuullut.

Ja samassa kajahti laulajain parvesta torvien säestämänä säkeet:

    »Jos viiri meiltä riistettäis,
    sen henki rintahamme jäis!»

1899.




KANSA KAPINASSA.


Yht'äkkiä soi hälytyshuuto, lähti kapula maita mantereita kiertämään,
kylästä kylään ja talosta taloon.

Isänmaa on vaarassa, vihollinen on käynyt rajan yli ... rientäkää
hätään kaikki ... kiiruhtakaa puolustautumaan, vanhat ja nuoret, miehet
ja naiset! Ei ole aikaa viivytellä, ylös kaikki, jotka kynnelle
kykenette, aseihin, rajalle vastuuseen, ennenkuin on myöhäistä, pian
pelastamaan, mitä vielä pelastettavissa on!

Ne, jotka jo olivat oppineet aseita käyttämään, tarttuivat niihin ja
astuivat riveihin ja järjestetyin joukoin, tottuneiden päälliköiden
johdolla, riensivät taistelua aloittamaan. Asetehtaat tekivät yötä
päivää työtänsä, valmistivat uusia aseita ja vanhoja teroittivat ja
lähettivät niitä paikkoihin, missä niitä puuttui.

Vakinaiset joukot olivat pian sotajalalla, varsinainen väki oli tuossa
tuokiossa varustettu.

Eivät riitä tavalliset rauhanaikaiset joukot, nostoväkikin on otettava
mukaan, joka mies on opetettava aseita käyttämään, ukot, pojat,
naisetkin olkoot tarpeen tullessa valmiit! Sillä kysymys on kotien
puolustamisesta, oman lieden linnoittamisesta.

Ja vapaaehtoisia vänrikeitä rientää kaukaisimpiin korven kyliinkin
aseiden käyttöä opettamaan. Soitten poikki rämpivät, upottavia teitä
astuvat, tähti lakissa, raskas asetaakka selässä.

Tuskin on sotataidon neuvoja kylään saapunut, kun kaikki kansa rientää
ulos. Eivät _nyt_ pakene korpiin, eivät nyt piile metsäpirtteihin,
eivät kätke aarteitaan turpeen alle. Itse tulevat isät ja tuovat
poikansa sotamiesten ottoon, kädestä pitäen äidit pienoisiaan
taluttavat, ukot ovat yhtä innokkaita kuin nuorukaiset, ja vanhat
vaimot, jotka eivät itse voi oppiin tulla, tahtovat nähdä, miten muita
opetetaan. Ja kaikki otetaan vastaan, kaikki kelpaavat.

Harjoitus alkaa, ulos tunkee suuresta pirtistä opettajan ääni ja tahdin
lyönti ja rekryyttien opetus. Aseet välkkyy, kädet heiluu, kauas kaikuu
komento. Päivät siellä aherretaan, ja joka ei kiireiden kevättöiden
aikana ehdi aamulla tulla, se saapuu iltasella ja viipyy myöhään yöhön.

Mutta vakoojat hiipivät metsiä myöten kylän peltojen taa ja väijyvät ja
vaanivat ja kiiruhtavat kertomaan, että kapinan on tehnyt kansa.

Ja totta puhuvat, eivät erehdy.

Sillä kapinan on tehnyt kansa, noussut kuin yksi mies vihollistaan
vastaan.

       *       *       *       *       *

Mutta ketä vastaan on kapinan tehnyt tämä rauhan kansa, kuka on
vihollinen, jota se on taas noussut päältään torjumaan?--Oma pimeys on
vihollinen, omaa tiedottomuuttaan torjua tahtoo, omaa itseään vastaan
varusteleikse!

Ketkä ensi riviin asettuivat, ketkä riensivät ennen muita
taistelutantereelle?--Valon vakinaiset vartiomiehet!

Mitkä oli aseet? Mitkä oli asetehtaat?--Kynät oli keihäinä, sanat
kuulina suhisivat, kirjat pommeina putosivat.

Mutta mihin harjoittaa vänrikki kylän väkeä pirtin seinien sisässä?--
Lukemaan opettaa, numeroita neuvoo, tiedon alkeita antaa ... rihvelit
kivitauluista tulta iskevät, tavailun tahti kaikuu kesäiseen yöhön.

Mutta vakoojat hiipivät kylän peltojen takana ja uskovat, että _heidän_
herraansa vastaan on kapinan tehnyt kansa.

1899.




LESKEN ROPO.


Kun kotikoulu oli muutamia päiviä ollut toimessaan Korvenkylässä,
saapui Sokea-Mari, vanha herännyt ihminen, koulutaloon, kopeloihe
keppinsä avulla pirttiin, istuutui karsinapenkille ja istui siinä koko
sen päivän opetusta kuunnellen ja sukkaansa kutoen, silmäkuopat
uteliaasti käännettyinä opettajaa kohden pöydän päähän.

Kun koulu iltasilla lopetettiin, ja opettaja, joka oli nuori
ylioppilas, pitäjän rovastin poika, oli vetäytynyt pirtinpohjakamariin,
levolle laskeutuakseen, kuuli hän haparoimista lukossa, ja Sokea-Mari
tuli sisään.

--Ettehän vain liene jo levolle ruvennut ... olisi minulla ollut vähän
asiaa ... en tiedä, tuntenetteko, vaikka kyllähän se rovasti minut...

--Tunnenhan toki minäkin, sanoi nuori herra ystävällisesti ja pyysi
istumaan.

--Kaikkihan ne Sokean-Marin ... saatanhan minä toki tämän asian
seisoaltanikin. Läksin kuulemaan minäkin tätä koulun pitoa ja olen
kuunnellut ja kiitoksia vain paljon. Sanoivat täällä valkeutta
jaettavan kansalle, joka pimeydessä vaeltaa. Minäpä tuon tiennen, mitä
on valkeuden puute. Kyllähän minä toki sen, ettei täällä sitä
valkeutta, jota silmällä nähdään, eikä aivan sitäkään, mitä sielulla
tutaan, mutta sen minä jo kyllä tästä vähästä, että oikea on asia,
koska Herran nimeen aloitetaan ja lopetetaan, niinkuin pitääkin ...
eikähän se nyt rovastikaan mahtaisi poikaansa ilman aikojaan lähettää:
pahat kuuluvat olevan ajat, vieläkö uskotkin muutettanee ja raamatut
otettanee, kun ei lautamieskään kuulu keisarin puheille päässeen ...
niin sitä minä, että kun nuo kaikki lahjaa tekevät, mikä antaa näin
pirttinsä ja mikä näitä uusia kinkereitä ruualla ja muualla auttaa,
ettei jäisi yhden talon varaan, ja kuuluvat siellä kirkolla rahaakin
kirjoihin keränneen ... niin sitä minä, että kun ei tämmöisellä
vanhalla ja vaivaisella ole mitään antaa, vaan kuitenkin tekisi
minunkin mieleni kuunnella...

--Mari vain kuuntelee, eihän se toki mitään maksa...

--Enhän minä ihan ilmaiseksikaan ... mutta kun minulla on vähän vielä
veisuun ääntä eikä täällä näy olevan vakituista veisuumiestä, joka
nuottia kannattaisi, niin minä pyytäisin, että jos ette pahaksenne
panisi, niin saattaisin minä aamuin ja illoin siitä edestä veisata. En
tuota osaa niiden uusien kirjain mukaan, vaan jos vanhan virsikirjan
mukaan vielä passaisi...

Nuori herra otti liikutettuna vastaan tarjouksen, ja koko ajan, kun
kotikoulua Korvenkylässä pidettiin, oli Sokea-Mari rukouksissa aamuin
ja illoin vakituisena veisuumiehenä.

1899.




»SAMMUTA SINÄ, MINÄ SYTYTÄN!»


Pimeä talvinen yö peitti kaiken pohjoisen maan. Aurinko oli painunut
pois, mutta matalissa majoissa loisti lamppujen valkeita tulia, ja
odottaessaan uutta aamua hakivat ihmiset iloaan niiden ympäriltä.

Mutta sitäpä ei suvainnut pimeyden peikko, joka oli anastanut itselleen
vallan päivättömässä pohjolassa. Niin pian kuin hän ulkona vaaniessaan
näki tulien ikkunoista tuikkavan, tölmäsi hän oven täydeltä huoneeseen.

--Puh! sanoi hän ja puhalsi armottomasti lampun sammuksiin.

Eikä kukaan uskaltanut enää sytyttää lamppua, jonka peikko oli
sammuttanut.

--Mikäs nyt neuvoksi? kysyivät toisiltaan matalan majan asukkaat
pimeässä istuessaan.

Mutta tuskin oli pimeyden peikko mennyt, kun livahti valon haltija
ovesta sisään.

--Sammuta sinä, minä sytytän! sanoi hän ja sytytti kynttilän pöydälle
palamaan.

Sen tehtyään riensi hän pahan peikon jälkeen. Paha peikko teki saman
työn toisissa taloissa, sammutti kaikki kynttilät ja jätti ihmiset
pimeässä istumaan. Mutta hyvä haltija hiipi hänen kintereillään, ja
sitä mukaa kuin lamput sammuivat, syttyivät kynttilät.

Mutta kun peikko jäljelleen katsahtaen näki, että tulet yhä paloivat,
töyttäsi hän takaisin ensimmäiseen taloon.

--Puh! Puh! sanoi hän ja puhalsi kynttilän sammuksiin.

Eikä kukaan uskaltanut sytyttää kynttilää, jonka peikko oli
sammuttanut.

--Puhalsi kynttilänkin! Mikäs nyt neuvoksi? kysyivät toisiltaan
pimeässä istujat.

Mutta tuskin oli peikko pihalle ehtinyt, kun haltija samassa
ovenavauksessa suikahti sisään ja kysyi kuiskaten, eikö ollut päreitä
talossa?

Olihan päreitä talossa, ennen vanhaan varatuita, ukkovaarin kiskomia.

--Päre pihtiin! sanoi haltija, sieppasi päreen orrelta, puhalsi siihen
liedestä tulen ja virkkoi, veitikka:

--Sammuta _sinä_, kyllä _minä_ sytytän!

Ja sitä mukaa kuin kynttilät taloissa sammuivat, syttyivät päreet
palamaan, ja taas näki peikko tulien tuikkavan kaikkialla, missä hän
äsken oli pimeätä tehnyt. Ja hän töyttäsi vielä kolmannen kerran tuvan
ovesta sisään.

--Puh! pani hän,--mutta ei tahtonut päre sammua.--Puh!--Puh!--ja vasta
kolmannella kerralla sammui päre.

Eikä kukaan taaskaan uskaltanut uudelleen sytyttää tulta, jonka peikko
oli niin vihaisesti sammuttanut.

--Mikäs nyt neuvoksi? kysyivät pimeässä istujat, kun kuulivat haltijan
sisään hiipivän.

--Tuli takkaan! huusi haltija, ja kohta loimotti iloinen takkavalkea
lieden päällä ja riemusta loistivat haltijan silmät sen valossa, kun
hän huusi:

--Sammuta sinä, kyllä minä sytytän!

Ja missä vain pimeyden peikko päretulet ihmisten suruksi sammutti,
siinä viritti valon haltija kohta paikalla takkatulet heidän iloksensa
palamaan; ja ne paloivat niin, että hanget helottivat ja puitten latvat
kauaksi punertivat.

Mutta silloin suuttui peikko ja sydäntyi, ja silmät seisoen ja posket
pullollaan tölmäsi hän sisään kuin tuulispää.

--Puh, puh, puh!--puhalsi hän. Puh, puh, puh!--puuskutti hän.

Mutta kuta enemmän hän puhalsi ja puuskutti, sitä ylemmä tuli takassa
yltyi, sitä enemmän liekki liedessä loimotti. Eikä vain hankiin
helottanut eikä vain puita punannut, ylös taivaalle loimo lakeisesta
yleni, ja hehkui tuli kaukaisiin kyliin, valo vieraille maille.

Kovin koetti hän, ylen yritti... En tiedä, olisiko kerran sammumaan
saanut. Mutta ennenkuin ehti, oli yö jo lopussa ja aurinko nousi eikä
tulia enää tarvittu, ja turhaa oli tehnyt työtä pimeyden peikko. Sillä
päivälle eivät peikotkaan mitään mahda--ja yöllä suojelevat Suomeani
hyvät haltijat.

1899.




PAINAJAINEN.


Hän näkee unta, että hän on se, joka on lakkauttanut kaikki
sanomalehdet Suomessa.

Hän on juuri allekirjoittanut viimeisen lehden kuolemantuomion. Se oli
sekakielinen virallinen lehti, joka oli täytynyt tappaa sen vuoksi,
että se muutoin olisi kuollut itsestään: toimittajain, latojain ja
lukijain puutteessa. Ei hän itsekään sitä viitsinyt lukea. Sitten kun
se ei enää voinut sisältää väittelyä muita lehtiä vastaan, jotka jo
aikoja sitten oli lakkautettu, oli sen sisältö käynyt kovin ikäväksi ja
yksitoikkoiseksi.

Hän huokaa helpotuksesta. On niin hyvä olla nyt, kun ei enää ole
sanomalehdistä vastusta, kun ei niitä enää ole ainoatakaan elossa.
Vaikein osa hänen työstään tässä maassa on suoritettu.

--Herra, nyt sinä siis lasket palvelijasi rauhaan menemään! huokaa hän,
tyhjentää teelasinsa yöpöydältä, heittäytyy pitkäkseen vuoteelleen,
sivelee partaansa, hymähtää onnellisesti, sammuttaa tulen ja nukkuu
samassa.

Kauan ei hän kuitenkaan ole nukkunut, ennenkuin alkaa kuulua outoa
ratinaa jostakin. Hän luulee sitä ensin hiireksi, joka asustaa vuoteen
alla, mutta huomaa sitten, että se onkin tulevinaan niinkuin tyynyn
sisästä. Hän käännähtää toiselle korvalleen, ratina lakkaa hetkeksi,
mutta alkaa kohta taas uudelleen.

--Mitä ne ovat panneet minun tyynyyni? huudahtaa hän, hypähtää
istualleen ja iskee tyynyä nyrkillään. Tyyny ei kuitenkaan tottele,
vaan parahtaa niinkuin sanomalehti, jota rutistetaan, ja hän näkee,
että se on päällystetty eräällä vanhalla Nya Pressenin numerolla.
Kiukuissaan repäisee hän pois päällyksen, jolloin sen sisästä pullahtaa
käärö korvatyynyksi pyöräytettyjä Aftonposteneita.

--Katsos noita kanaljoita!...

Mutta kun hän nyt huomaa unta näkevänsä--sitä voi näet unissaankin olla
tietoinen siitä, että näkee unta--nakkaa hän mytyn jalkapohjiin ja
heitäikse paljaalle lakanalle.

Vähän ajan kuluttua, jolloin hän parahiksi pääsee kuorsaamaan,--alkaa
tuntua jotenkuten oudolta ja pahalta ihossa, kirpelöipi jalkapohjia,
kutkuttaa polvia, mutta etenkin tuntuu kuumalta koko ruumiissa, samalla
kun vuode on muuttunut kovaksi kuin kivi. Hän potkaisee peitettä yltään
ja tahtoo kääntää kylkeä, mutta silloin nousee koko vuode raivoon.
Kahisee ja kuhisee, niinkuin olisivat paperista sekä peitot että
matrassit, ja hän huomaa makaavansa kahden lakanan välissä, joista
alimmainen on ommeltu Uusista Suomettarista ja päällimmäinen kurottu
Päivälehdistä. Peite on liisteröity Hufvudstadsbladeteista, joka koko
painoksensa suuruudella lepää rinnan ja vatsan päällä, niin että tuskin
voi hengittää. Matrassi on pantu kokoon vierekkäin ladotuista
kirjasista »Kirjasia kansalle» ja »Kyläläisten kirjasia» ja »Isänmaan
puolesta» ynnä muista. Vuodeverhona häilyy katosta kauniissa
laskoksissa Pohjalaisia, Viipurin Sanomia, Uusia Savoja ja muita
maaseutulehtiä.

Hän hypähtää ylös, koettaa huutaa apua, mutta ei saa sanaa suustaan.
Nähtyään, että sohva toisella puolella huonetta on entisellään, rientää
hän sinne, mutta lattia on kuin suuri paperikori, jossa kuohuu
painoasiamiesten hyväksymättömiä artikkeleita, sensuroituja
sähkösanomia, vanhoja käsikirjoituksia ja takavarikkoon otetuita
painoksia, estäen häntä yli pääsemästä. Ne takertuvat jalkoihin, hän
astuu läpi paperien, koettaa siristää niitä pois, mutta takertuu yhä
kovemmin ja kaatuu istualleen keskelle lattiaa.

Hän saa vihdoinkin äänen, huutaa pikenttiään, ja ovesta astuu sisään
painokomitean puheenjohtaja.

--Mitä teidän ylhäisyytenne käskee? kysyy tämä vähän äreästi.

--Toimita pian pois nämä sanomalehdet! huutaa hän epätoivoisia
liikkeitä tehden ja vajoten samalla, niinkuin hänestä näyttää, yhä
syvemmälle jättiläisen suureen paperikoriin.

--Mitkä sanomalehdet?

--Nämä, nämä, kaikki nämä!

--En minä näe täällä mitään sanomalehtiä. Suomessahan ei enää ilmesty
ainoatakaan sanomalehteä.

--Etkö näe? Kuinka et näe? Sinä olet vihainen siitä, että menetit hyvät
tulosi, mutta pitäisihän sinun ymmärtämän, etten minä voi tuhlata
kansan veroja virkamiesten palkkaamiseksi, joita ei enää tarvita. Sinä
niskoittelet, mutta kyllä minä opetan sinua...!

Mutta painokomitean puheenjohtaja paiskaa vastaukseksi oven kiinni
jälkeensä.

Hän paiskaa sen niin kovasti, että nukkuja herää ja huomaa istuvansa
paitasillaan ja peite korvissa kylmällä lattialla.

--Eivät anna minulle unessakaan rauhaa, mutisee hän ja vetäytyy
takaisin sänkyynsä, toivoen vihdoinkin saavansa nukkua.

Tuskin on hän sielunsa siunannut ja syvään huoannut, kun joku raottaa
ovea, ja jotakin heitetään huoneeseen.

--Kuka siellä?

--Erkko!

--Mitä sinä siellä?

--Tuon lämpöisiä!--ja hän heittää sisään sylensä täyden Päivälehtiä.

--Mutta sehän on kielletty ilmestymästä!

--Mutta se ilmestyy sittenkin!

--Ota pois ne!

Mutta ovi on jo suljettu ja Erkko poissa. Vaan samassa reväistään ovi
selälleen, ja kaksi pientä poikaa hyökkää sisään keskelle lattiaa,
toisiaan tyrkkien ja huutaen kilvan:

--Hufvudstadsbladet--Uusi Suometar!--Hufvudstadsbladet--Uusi Suometar!

Hän tempaa miekkansa, joka on hänellä päänsä pohjissa, mutta ennenkuin
hän saa sen tupestaan, ovat Frenckell ja Löfgren jo tipotiessään.

--Miksette anna minun olla rauhassa? huutaa hän.

--Annoitkos sinä _meidän_ olla rauhassa? kuuluu Lillen basso, ja koko
kärryllinen Nya Presseneitä vyörähtää sisään.

Hän tempaa pistoolinsa ja koettaa ampua, mutta revolveri ei laukea.

Tukka pystyssä ja silmät päässä pullottaen hyökkää hän ylös ja saa oven
säppiin.

Mutta silloin kuuluu kimeä ääni ulkoa:

--Aftonposten fem penni!--Aftonposten fem penni!--ja niinkuin höyheniä
sataen tupruaa pieniä lehtisiä sakeana pilvenä ikkunasta sisään,
tupruaa, paitsi Aftonpostenia, myöskin Fyreneitä, Lördagskvälleneitä...
Hän saa vaivoin ikkunan kiinni, mutta nyt niitä tuiskuaa tuulen
vinkuessa ikkunoita vastaan, ja kauhukseen näkee hän nietoksen
kasvavan, peittävän kadun, täyttävän kadun, kohoavan ikkunain
tasalle... Kaikki lehdet myllertävät sekaisin--pääkaupungin lehdet,
maaseutulehdet, seassa ulkomaalaisiakin ... kaikki yhtyneinä yhteiseen
hyökkäykseen. Nyt ovat jo ikkunain aliruudut ummessa, matalat huoneet
tuolla puolella kadun ovat jo hautautuneet--ja hän pakenee takaisin
vuoteeseensa.

Ikkunat ovat jo aivan peitossa, koko talo on jo peitossa, ja nyt niitä
alkaa tunkea sisään. Niitä pyryää uunista avonaisen pellin kautta,
pyryää venttiileistä, ikkunain raoista, ovien raoista, sillanraoista,
nietostuen nurkkiin, täyttäen lattian, nousten tuolien tasalle, sängyn
tasalle, sänkyyn. Tuntuu samalla niinkuin koko palatsi olisi koneita
täynnä, jotka hyrrää ja jyskyttää, niitä on seinän takana, on
vinnillä... Koko talo on muuttunut kaikkien lakkautettujen lehtien
kirjapainoksi.

Eivät enää ikkunat voi vastustaa märän paperin painoa, lehdet kun
tulevat suoraan painokoneista, räiskyen särkyy paksu lasi ja samassa on
huone täynnä, lehtiä tulvillaan.

--Mistä niitä riittää? Mistä niitä riittää? vaikeroi hän.

--Tämä on paperitehtaiden maa! kuuluu vastaus jostakin.

--Miksi en hävittänyt niitäkin?

Se on hänen viimeinen sanansa. Nietos on noussut sänkyyn; hän makaa
pian tukehtuneena sen alla.

Hän on kuollut.

Ei kuitenkaan kokonaan kuollut, ainoastaan valekuollut, joka näkee ja
kuulee kaikki, mitä ympärillä tapahtuu.

Yht'äkkiä ovat kaikki lehdet poissa hänen päältään, lentävät kuin
vapautetut linnut hänen huoneestaan.

Kun lehdet ovat menneet, tulevat niiden painoasiamiehet sisään. He ovat
kaikki puetut frakkeihin, kiiltäviin, korkeihin knalleihin ja
valkoisiin hansikkaisiin. He ovat totisen ja surullisen näköisiä ja
kantavat suurta arkkua, joka on tehty paperista ja painomusteella
mustaksi maalattu. He asettavat sen keskelle lattiaa ja pystyttävät sen
ympärille sanomalehtipapereista somasti tehtyjä tuohuksia, joista
kuolinhuoneeseen leviää paksu savu. Kun he ovat hänet riisuneet,
palsamoivat he hänet sekä ulkonaisesti että sisällisesti
painomusteella, joka erinomaisesti säilyttää tulevaisuudelle jokaisen,
jota sillä sivellään. Sitten kietovat he hänet puhtaasta
sanomalehtipaperista tehtyihin käärinliinoihin ja nostavat kirstuun.
Sanomalehtisakset asetetaan ristiksi rinnan päälle. Kirstun kansi
suljetaan ja suuri vainaja kannetaan paarilla pahvivaunuihin, joiden
pyörätkin ovat paperista, sitä uutta amerikkalaista keksintöä, ja
joiden eteen on valjastettu pari komeita pahvihevosia. Tie vainajan
kotoa hautausmaalle saakka on peitetty lakkautetuilla lentolehdillä.

Haudalla pitää painoylihallituksen esimies puheen, jossa hän ylistää
vainajan ansioita vapaan sanan sitomisessa. »Ei ole koskaan nähty
toista, joka niin hyvin kuin hän olisi käsittänyt tehtävänsä. Ainoa
erehdyksensä--ja kuka kuolevainen ei erehtyisi!--oli ehkä se, että hän
lakkautti _kaikki_ lehdet, uhaten siten riistää meiltä toimeentulomme.
Älköön se kuitenkaan himmentäkö hänen muistoaan, varsinkin kun olot
taas hänen kuoltuaan ovat entisellään», lopettaa hän puheensa, laskien
haudalle komean paperikukkasista tehdyn seppeleen, jonka
paperinauhoihin on painettu sanat: »Murheell' ei siis saakaan viettää
muistoasi--kiitollisilta painoasiamiehiltä».

Useita muitakin seppeleitä lasketaan, muun muassa maaseudun
painoasiamiesten puolesta. Muutamassa on sanat: »Kiitos hyvästä
vartiosta», toisessa: »Muistosi elää».

Kaiken tämän näkee ja kuulee hän, voimatta mitään virkkaa.

Sanomalehdet julkaisevat hänen kuolemastaan ja hautajaisistaan
erityisiä lisälehtiä, jotka ilmestyvät jo ennen kuin saattoväki on
hajonnut haudalta. Yleisö, se on painoasiamiehet, ostavat niitä
tukuttain.

Se harmittaa häntä niin, että hän kääntyy kirstussaan--ja herää.

1899.




LEHDET.


Ne koettavat, kylmät ja tuulet, tehdä voitavansa lehtiä
lakastuttaakseen ja puista maahan karistaakseen.

Kaiken kesää ne niitä ahdistavat, öillä kylmä kouristaa, päivällä tuuli
tuivertaa. Ei saa lehti lepoa, ei saa hentoinen hetkenkään rauhaa. Niin
pian kuin voimansa hiukankaan väsähtyvät, niin pian kuin tarmonsa
tuokioksikaan pettää, irti heidät raastetaan, maahan sirotetaan.

Lopuksi lehti uupuu, kalpenee, kellastuu. Silloin on aika syysmyrskyn
tulla, tuon suuren telottajan, joka laumoittain lehdiltä kauloja
katkoo. Sitä haaskauksen riemua, sitä nujerruksen nautintoa! Pilvenä
pakenee turvatonten parvi, kinoksittain makaa kuolleita ja kidutettuja
maassa. Paljaina seisovat puut, raunioina on lehtoinen rinne. Ja pian
tulee lumi ja hautaa kaikki alleen. Ei näy enää ainoatakaan lehteä, ei
puussa, ei maassa. On niinkuin ei niitä koskaan olisi ollutkaan
olemassa. Ja voittaja luulee ne ainiaaksi hävittäneensä. Valtoineen
raivoo viima kenenkään estämättä, kenenkään häntä kulussaan
häiritsemättä.

Viikot vierivät, kuukaudet kuluvat. Jo puhkee taas lehti, jo herää
uuteen elämään kuolemaan tuomittu. Lehto tuoksuu niinkuin ennen, puut
vihertävät vanhassa puvussaan.

Ne eivät ole väriään vaihtaneet, eivät muotoaan muuttaneet. Ne eivät
ole vähenneet, niitä on yhtä paljon, on enemmänkin kuin oli ennen.

Kylmät ja tuulet eivät ole mitään voineet, kaikkivaltiaat eivät ole
mitään mahtaneet.

Vaikka lakastuivatkin lehdet, eivät lakanneet, vaikka kuihtuivatkin,
eivät kuolleet.

1899.




UUSI JUHANNUS.


On taas valon juhla juhannus, on vuoden ihanin aika, on luonnon juhla
ja juhla kansan--luonnon kansan.

Kokot pitäisi sytyttää, aika olisi panna ilotulet palamaan, aika laulut
virittää ja piireihin käydä.

Mutta ei tunnu juhla juhlalle tänään, ei tee mieli ilotulia tehdä,
jäykkä on jalka karkeloihin käydäksemme.

Sillä kulona kellertivät eilen vielä vainiot, ja yhä vinkuu sama viima,
joka talven ja kaiken kevättä meitä hartioista pudisti. Kylmä vesi
lainehtii luhtien päällä ja tulvan alla ovat saaret, joihin ennen
sousimme juhannusyötä viettämään.

Kato uhkaa, halla vaanii, pahat henget pitävät ilkeitä aikeitaan
ilmassa.

Mutta ihme kyllä ei mieleni kuitenkaan ole musta, ei päiväni pilvessä,
eikä saa suru valtaansa sydäntäni. Sillä vielä on kukkuloita, jotka
eivät ole veden alla, vielä on tulia, jotka mäeltä toiselle tuikkavat,
ja vielä on kansalla karkelokenttänsä, joilla se piirihin käy.

Maani luulin menettäneeni--ja nyt vasta sen löysin. Kansani luulin
kadottaneeni--ja nyt vasta sen sain. Toivon tulien luulin sammuneen--ja
nyt vasta ne syttyivätkin.

Et tarvitse enää tulta toisilta lainata, omassa povessasi se alati
palaa, et sitä enää vain juhlina viritä, arkenakin se nyt ainaisena
liekkinä tuhansissa rinnoissa leimuaa.

Uusi innostus on sen öljy ja uusi luottamus on sen sydän ja säiliö,
josta valoaine vuotaa, on uudistunut rakkautesi kansaan ja verestynyt
voimasi sen eteen uhrautumaan.

Kouluhuoneeksi on muuttunut tanssitupa, aatteiden esityspaikaksi
entinen karkelokenttä.

Etkä kysy enää, mitä maaltasi _saat_, kysyt sitä, mitä voit hänelle
_antaa_. Et mieti sitä, miten elolaarisi täyttäisit, vaan sitä, miten
sen sisällön tarvitseville parhaiten sirotetuksi saisit. Et satoa
ajattele etkä elon korjuuta, ajattelet kylvöä ja uusia oraita.

Uusi on juhannus ja uudet ovat juhannustulet.

Valon juhla oli juhannuksesi ennen--nyt on se juhla valistuksen!

Siksipä ei, vaikka kato uhkaa, halla vaanii ja pahat henget pitävät
ilkeitä aikeitaan ilmassa, ole mieleni musta, ei päiväni pilvessä eikä
saa suru valtaansa sydäntäni.

23.6.99.




PIENET JA SUURET.


Kuka sen on sanonut, että ne suuret ja voimakkaat ovat mahtavat ja että
ne pienet ja vähäväkiset ovat heikot? Että ne suuret pieniä johtavat,
ja ne voimakkaat heikoille lakeja laativat?

       *       *       *       *       *

Taivas on tyven ja sininen ja meren pinta sileä. Maininki vain silloin
tällöin loiskahtelee kaukaisia kareja vastaan kuin unissaan
huoahdellen, sillä meri ei koskaan nuku eikä koskaan rauhoitu.

Loivan kallioniemen liepeitä nuoleskellen virtailee hiljainen merivuo
ulapalta tullen ja ulapalle mennen. Tänään kulkee se tänne, eilen kulki
tuonne, ei kukaan tiedä, mikä on sen määrä ja mikä sen tarkoitus. Mutta
meriheinäin metsä huojuu aina ja ilmojen latvat taipuvat aina
tottelevaisina sen mukaan. Pohja kuumottaa totisen ruskeana läpi
vihreän veden ja uhkaavana uppoo jyrkkäyksen rinne salaperäiseen
syvyyteen.

Ihan pinnalla, niin että viri tyynessä vedessä käy, uida lirittää
pikkukalain lauma vastavirtaan pitkin jyrkkäyksen rajaa, yli synkän
pohjan ja yli limojen latvain. Päättömän pitkänä nauhana näkyvät ne
mereltä tullen ja merelle mennen kulkevan ohi niemien, ylitse karien ja
pitkin rannikkoa, jonka poukamissa pistäytyvät ja jonka kiviä
kiertävät.

Mistä tulevat ne ja minne menevät? Ei näytä heillä olevan johtoa
mitään, ei tietoa siitä, mitä maalia kohti kulkevat--ei johtona muuta
kuin tieto toisistaan, ei maalina muuta kuin vastavirta. Ei
hetkeksikään eroa yksi satain tuhansien parvesta, ei hetkeksikään muuta
jono suuntaansa, joka on niin varma, kuin ei se koskaan olisi muuanne
päin vienyt. Se on kuin satain tuhanten pienoisten yksimielisyydestä
syntynyt yksi ainoa jättiläisolento, joka meret kietoo ja sen niemet ja
saaret syleilyynsä sulkee.

Mutta vanavedessä tämän meren jättiläisen vaanivat meren pedot, hauet,
ahvenet ja muut ahnaat. Suomukset kiillellen kullalle ja kuparille
niinkuin sotatamineet ja evät punaiselle paistaen niinkuin sotaliput ja
selässä ruotaiset keihäät ja suussa terävät hampaat ne vartovat kivien
koloissa ja limakoiden kätköissä kuin ryöväriritarit linnoissaan ja
hyökkäävät sieltä, silmät tuikeina päässä ja suut selällään,
ohikulkevain kimppuun. Heitä sanotaan merien kuninkaiksi ja rantojen
ruhtinaiksi, ja he luulevat itsekin niitä olevansa. Ja nuo pienet
tuossa, ne ovat heidän alamaisiaan, joista he elävät, nielevät niitä,
minkä kiireelle kerkiävät.

Mutta mitä välittää satain tuhanten parvi siitä, mitä heitä muutamat
hauet ja ahvenet hävittää! Tuskin huomaa se heidän läsnäoloaan, tuskin
välittää se heidän tieltään väistää. Ei heidän rintamansa hyökkäyksistä
murru, ei kulkunsa siitä häiriinny. Joku yksityinen hyppää syrjään,
ponnahtaa ilmaan ja koettaa paeta, mutta suuri lauma jatkaa matkaansa
niinkuin ei mitään olisi tapahtunut. Eivät ne asetu vastarintaan, eivät
pakene, eivät edes kiirehdi kulkuaan. Merivirta se vain määrää heidän
nopeutensa ja heidän matkansa suunnan eivätkä hauet ja ahvenet.

Ja näiden suurten täytyy seurata noita pieniä, meren kuninkaiden täytyy
aina uida alamaistensa vanavedessä.--elääksensä. Pienet kalat pitävät
aina oman suuntansa, suuret saavat mennä, minne heitä viedään.

Pienet kalat ovat kansoja, suuret ovat heidän sortajiaan.

Mutta kuka sen on sanonut, että ne suuret ja voimakkaat ovat mahtavat
ja että ne pienet ja vähäväkiset ovat heikot? Että ne suuret pieniä
johtavat, ja ne voimakkaat heikoille lakeja laativat?

1899.




VANHA UKKO PUHUU.


Kuunneltuaan aikansa poikainsa puheita puolihämärässä pirtissä
kohensihe talon vanha isäntä kumaraisesta asennostaan pöydänpäälasin
alla, laski raskaasti ison kämmenensä pöydän laidalle ja virkkoi:

Ja ne ovat olevinaan miesten puheita nämä, nuorten rotevain miesten,
joilla on selkää kuin sudella ja hartioita kuin härällä ja kämmeniä
kuin karhulla!

Vai Amerikkaan! Vai Atlantin taa! Vai ei nyt enää siedä Suomessa elää!
Vai ei täällä enää miehet tarkene!

Ja oikein isolla joukolla! Oikein miehissä lähdetään pakoretkelle ja
jätetään naiset ja lapset ja vanhukset vihollisen jalkoihin...

Onhan ne urhokkaita poikia, oikein sankarien alkuja nämä minun poikani
... nyt sen kuulette vieraatkin! Sitä olen odottanutkin, ilopäivää
omistani, ja nyt sen näen! Uhkaa pakenevat, peloitusta jo pötkivät
tiehensä, aikovat vain antaa maansa ja mantunsa ennenkuin niitä edes
tullaan ottamaankaan!

Mistä ovat saaneet miehet tuon rohkeuden rintaansa? Eivät sitä ole
ainakaan esi-isiltään oppineet.

Entäpä olisi ennen vanhaan esi-isäin aikana tehty niinkuin nyt tehdään?
Jätetty tilat ja talot, kohta kun kuultiin, tai kohta kun luultiinkin,
että nyt se tulee--tämmöinenköhän olisi nyt tässäkin talo, jos niin
tehtiin?

Ja vaikkapa tulisikin niinkuin uhkaa ja tekisikin sen, mitä aikoo--mikä
mies se on, joka pötkii käpälämäkeen juuri silloin, kun häntä enimmän
tarvitaan? Se on raukka mies--yhdellä sanalla sanoen.

Niinkö, että paettiinhan ennenkin? Lienee paettu, mutta vasta viime
tingassa, ja kun paettiin, niin paettiin omiin metsiin eikä merten taa.
Vieraille maille lähdettiin vasta, kun väkisin vietiin. Ja aina
lähdettiin sillä mielellä, että kerran takaisin tullaan. Ja niin
tultiinkin! Eikä ollut kysymys vain viisistä vuosista, kymmenistä oli--
ja sittenkin tultiin! Mutta näillä pojilla ei ole aikomustakaan
takaisin tulla. Aina tulee kotiinsa koira väkisin viety, ei tule konsa,
joka omiksi iloikseen juoksuun lähtee.

Rahaako lähetätte? Ei täällä rahojanne tarvita, vaan teitä itseänne ja
käsivarsianne. Ei raha kaikkea rakenna, vaikka niin sanotaan. Ei ole
rahalla tätäkään taloa raadettu, nämä kädet ne soita perkkasi ja korpia
kaasi ja kivikoita kuokki. Ja kenellekä rahanne lähetätte, jos kaikki
lähtevät? Eihän kaikki? Mutta miksei yksi yhtä hyvin kuin toinenkin?
Lähdetään joka mies ja lyödään talo tuleen! Vai pitäisikö minun jäädä
marssimaan teidän kaikkien puolestanne? Olenhan tuota kyllä tähänkin
asti marssinut teidän puolestanne, vakoa astunut, kuokan ja lapion
kanssa äkseerannut... Mutta luulin toki silloin poikalauman perässäni
tulevan...

Vai että ryssää pakoon? Ei kannata muka muutenkaan Suomeen jäädä,
hallan pesään, vähävaraiseen, palkat ovat muualla paremmat, otatte
mistä saatte ... jos ette te ota, ottavat muut.

Olisi kai tässä ollut lähdön aihetta ennenkin. Tyhmää minua ja tyhmiä
esi-isiäni, kun emme karanneet Suomesta joka kerta, kun halla pani ja
pakkaset kouristivat eikä työpaikoista ollut tietoakaan! Ei ollut
siihen aikaan valtion töitä eikä tehtaiden töitä, ei metsänostajia eikä
meijereitä, ei turvaa ruunun eikä kunnan kassoista. Elettiin, mikä
voitiin, ja kun ei voitu, niin kuoltiin--kuoltiin kunnialla, kaaduttiin
tappotantereella, mutta pakoon ei lähdetty... Taisi olla tyhmästi
tehty, taisi olla omaa typeryyttämme, että parempia aikoja aina
_kotiin_ odotettiin, eikä osattu lähteä niitä ympäri maailmaa
hamuamaan.

Pettua purtiin ... lieneekö kaali pahempaa purtavata, ja lieneekö
limppu sekaleipää sitkeämpää--en tiedä. Mutta sen tiedän, että
suomalainen voi, mitä tahtoo, kun vain hammasta purren sen tekee eikä
ruikuta. Purressa silmä tuikenee ja sisu sydäntyy. Vieras leipä vihan
kasvattaa, katkeruudeksi on kyläinen kannikka. Ei osaa oikeuttaan
arvata, joka ei ole vääryyttä kärsinyt.

Ei ole teissä oman hampaanne purijoita! Velttoleukaisia,
laimeasilmäisiä olette! Toisenlaisia miehiä tämän talon hoitoon
tarvitaan. Lähtekää vain, hyvin joudatte!

Mutta sen sanon, ettette saa penniäkään matkarahaksi, eikä teidän
tarvitse penniäkään tänne lähettää. Eikä ole tarvis kuoltuani tulla
perinnönkään jaolle. Otan tuon torppari Matin taloni hoitajaksi!

Ukko lopetti, nousi ylös ja meni porstuanpohjakamariinsa levolle.

Pojat eivät mitään virkkaneet, istuivat hetken aikaa kumarassa,
kyynärpäät polvia vasten, ja poistuivat yksitellen tuvasta. Aikansa
pihamaalla seisoskeltuaan ja järvelle päin tuijotettuaan vetäytyivät he
sitten mietteissään kukin aittaansa maata.

Huomenna varhain olivat nuoret miehet taas tavallisissa askareissaan,
mikä vaolla, mikä ojalla, mikä niityllä--eikä kukaan heistä enää
puhunut Amerikkaan lähdöstä.

1899.




VALTIOLLINEN ITSEMURHA.


Kirkkovenhe oli juuri lähtemässä Kuopion kaupungin rannasta, kun näin
siihen astuvan miehen, jota en olisi luullut näillä tienoin enkä
ainakaan tässä ympäristössä tapaavani. Odottamaton tulija oli
valtioneuvos Tengman, erään suurimman keskusvirastomme päälliköitä ja
tunnettu sekä suomenkieltä täysin taitamattomaksi että myöskin
pinttyneeksi ruotsinmieliseksi. Semmoiset korkeat herrat eivät juuri
kernaasti suuntaa kesäistä kulkuaan Savon vesille, vaan viettävät
virkalomansa joko jossakin koti- tai ulkomaan kylpylaitoksessa tai
saaristohuvilassaan. Asuessani alkukesästä Helsingin saaristossa
olinkin usein tavannut hänet pienessä saaristolaivassa, matkalla
virastoonsa. Mitä hän nyt täällä teki, savolaisessa kirkkovenheessä,
joka oli matkalla kaukaiseen, selkien takaiseen kylään, sitä en voinut
käsittää...

Hän istuutui laudalle lähelle kokkatuhtoa, ja minä istuin erään nuoren
ylioppilaan kanssa, jonka isä oli venheen perämies ja sen omistaja,
perätuhdolle soutamaan.

--Mitä ihmettä se tuo valtioneuvos täällä tekee? Minnekä se on menossa?
kysyin, kun olimme lähteneet liikkeelle.

--Sehän asuu meillä, selitti airotoverini.

--Kuinka hän on sinne joutunut? Mitä hän siellä--?

--Minä kun olin viime lukukaudella hänen lapsillaan kotiopettajana...

--Onko hän tullut kalastamaan? Ukko kuuluu olevan uuttera onkimies.

--Eipä juuri joudata itseään ongelle. Äijä on ahkerassa työssä aamusta
iltaan: me opettelemme--suomenkieltä, kuiskasi nuori mies korvaani.

--Suomenkieltä? huudahdin minä, mutta hän nykäisi minua kyynärpäällään
ja virkkoi:

--Et vain saa olla siitä mitään tietävinäsi, se on suuri salaisuus.

Valtioneuvos Tengman suomenkieltä oppimassa! Katsahdin ehdottomasti
taakseni, en tahtonut uskoa korviani enkä silmiänikään, sillä siinä
istui tuo vanha viikinki suomalaisessa Kallavettä kyntävässä
nelilaidassa ja otti eukoilta tuntia suomenkielessä. Huonosti se kävi,
mutta tahto oli nähtävästi hyvä. Monet kerrat sanojaan toistellen ja
vaihdellen koettivat emännät saada vanhaa herraa ymmärtämään.

--Mike teme? kysyi valtioneuvos.

--Se on hankavihta.

--Hangavitta ... mike teme nimi?

--Sitä sanotaan meidän puolessa leiliksi.

--Mite sano? Polessa?

--Sitä sanotaan leiliksi täällä Savon puolessa ... piimäleiliksi...

--Jahah--pimeläliksi--pimeläliksi--

Valtioneuvos oli niitä, jotka olivat saaneet vapautuksen suomenkielen
käyttämisestä, ja näkyi kyllä, että hän hyvin sen tarvitsi--vaikkakin
hän aikoinaan, 1830-luvulla, oli ollut yksi niitä innostuneita
ylioppilaita, jotka olivat luvanneet toisilleen suorittaa vapaaehtoisen
tutkinnon suomenkielessä--luvanneet, mutta unohtaneet.

--Mutta mikä siihen nyt on mennyt? kysyin toveriltani.

--Julistus, kuiskasi hän.

Ja hän kertoi minulle, hiljalleen soutaessamme ja valtioneuvoksen yhä
jatkaessa harjoituksiaan, että ukko eräänä julistuksen jälkeisenä
päivänä, kun oli puhuttu niin paljon virkamiesten velvollisuuksista
kansaa kohtaan, uhrauksista, puolueriitojen lakkaamisesta, yht'äkkiä
oli sanonut illallispöydässä:

»--Se on saatettava pois päiväjärjestyksestä ... ei ole muuta keinoa
... meidän täytyy oppia suomenkieltä.»

»--Mutta eihän pappa enää voi ruveta sitä oppimaan», sanoi siihen eräs
hänen pojistaan.

»--Minäkö, miksen?»

»--Pappa on jo liian vanha.»

»--Vai niin, vai minä liian vanha? Vai niinkö luulet?» kivahti ukko ja
virkkoi sitten minulle: »--Huomenna alamme lukea, olkaa hyvä ja tehkää
suunnitelma!»

--Ja jo seuraavana päivänä sitä alettiin ja luettiin koko lukukausi
kaksi tuntia päivässä, kello kuudesta kahdeksaan aamulla, sillä
muulloin ei hänellä ollut aikaa.

»--Vai liian vanha?» toisteli hän tuon tuostakin.--»Kyllä minä näytän
niille keltanokille, viikinkipenikoille!»--haukuskeli hän minulle tuon
tuostakin poikiaan. »--No, sen minä nyt kyllä huomaan, etten enää voi
oppia itse tätä kieltä käyttämään, mutta sen minä, saakeli soikoon,
näytän, että ainakin voin ilman kielenkääntäjän apua saada selkoa
asiakirjoista.»

--Ja uutta vauhtia sai hän, kun hänelle niissä pidoissa, jotka
pidettiin suuren lähetystön jäsenille, oli tapahtunut se häpeä, ettei
hän kyennyt eräälle ulkomaalaiselle tuttavalleen tekemään selkoa
puheesta, jonka eräs sarkatakkinen savolainen talonpoika oli pitänyt.
Seuraavana päivänä määräsi hän, että pöytäkielenä hänen talossaan oli
oleva suomi.

--Mutta ukkohan on muuttunut fennoksi? sanoin.

--Samaahan minäkin hänelle välistä leikilläni, mutta silloin suuttui
äijä:--»Älä sinä silti luule, että minä olen fenno, jos opettelen
suomea sen verran, että voin muuttaa kielen virastossani niitä varten,
joilla on oikeus saada asiansa sillä kielellä ajetuksi ... siinä on
suuri ero...--» »--Mutta eiväthän fennotkaan muuta vaadi?»--»Vai eivät?
Vaativathan! Vaativathan!»--huusi hän ja alkoi luetella kaikkia, mitä
fennot vaativat ja mitä pahaa ovat tehneet ja tekevät vieläkin...--
»Kaikkea sitä ne vaativat ja huutavat ja pitävät melua ... mutta niiltä
on siivet leikattava, ja juuri sillä tavalla ne leikataan, että _me_,
me ruotsinmieliset, me maan intelligenssi, opimme suomea ja otamme
heiltä sen ainoan olemisen ehdon, mikä heillä on, ja heidän valtansa ja
vaikutuksensa, joka on aina ollut pahaksi. Mitä heistä silloin on
jäljellä, kun me kaikki taidamme suomea. Ei mitään! Tyhjä tynnyri ja
reikä pohjassa!»

Me nauroimme, että selät hytkyi. Ukko huomasi sen ja huusi kokasta:

--Mite hauska se ole, jota sielä peräss'?

--Täällä vain kaskuja kerrotaan, herra valtioneuvos, vastasi toverini.

--Eikö olisi ehkä syytä ilmaista itseäni? kysyin.

--Annetaan ehkä olla, niin saa ukko olla siinä luulossa, ettei kukaan
tiedä hänen kieliopinnoistaan.

--Mutta miksi hän niitä tahtoo salassa pitää?

--Tahtoo kai hämmästyttää maailmaa ... lyödä kielitaidollaan alas kuin
salamana kirkkaalta taivaalta .. vähän ennen ensi valtiopäiviä...

Minä jäin venheestä ensimmäiseen valkamaan ja venhe jatkoi
valtioneuvoksen kanssa matkaansa.

       *       *       *       *       *

Syksyllä tapasin ylioppilaan Helsingissä ja kohta tulivat puheeksi
valtioneuvos Tengmanin kieliopinnot.

--Oppiko se? kysyin.

--Mikäs siinä! Jo se aika hyvin!--Voin kertoa sinulle tuoreena
uutisena--kunhan et vain vielä pane lehtiin--että ensi vuoden alusta
ruvetaan antamaan alkuperäisiä suomenkielisiä asiakirjoja ukon
virastosta. Mutta virkatoverit olivat olleet vimmoissaan. Siellä oli
tiukkaan oteltu. Mutta ukko oli sanonut, että kun hän kerran voi siitä
suoriutua, niin täytyy heidänkin. Ei se suomenkieli muka ole mikään
niin vaikea ja monimutkainen kieli kuin miksi fennomaanit sitä
itserakkaudessaan kehuvat. Yhdellä kesälomalla sen salaisuuksien
perille voi päästä.--Virkatoverit yhä murisivat, mutta ukko sanoi, että
se olen _minä_, joka määrään. Eikähän siinä mikä auttanut. Mutta kun
kanslian päällikkö astui ulos istuntohuoneesta, mutisi hän: »Ukko on
höperö! Vanha taattu ruotsinmielinen ... mennä luopumaan oikeuksistaan
ilman mitään pakottavaa syytä ... ruveta oppimaan suomenkieltä
_vapaaehtoisesti_--se on valtiollinen itsemurha! Se on vanhuuden
heikkoutta--täysissä hengen voimissa ollessaan hän ei olisi sitä
koskaan tehnyt!»

1899.




ELUKOITA LAITUMELLA.


Tyytymättömästi möyrien kulki kartanon karja talon suurilla takamailla.
Oli puute ruuasta ja ikävä parempia laitumia. Hakamaat, kesannot ja
läheiset lehdot olivat jo niin paljaiksi jyrsityt, ettei siellä enää
ollut mitään ottamista.

Sentähden täytyi karjan turvautua takamaihin. Siellä oli kasketuilla
ahoilla, lampien rannoilla, soiden laidoilla ja purojen varsilla vähän
enemmän ruokaa. Mutta matka oli sinne pitkä ja tuli joka päivä yhä
pitemmäksi sitä mukaa kuin karja syödä ehti, niin että minkä lehmät
syödessään lihoivat, sen ne kotiin kulkiessaan laihtuivat. Ja
syksymmällä alkoi ruoka kokonaan loppua.

Siitä syystä oli kartanon karja oloonsa tuiki tyytymätön ja pitihe
pahalla tuulella. Se nurisi ja napisi, ja sitä täytyi miesten
asevoimalla estää aituuksiin murtaumasta.

Varsinkin oli karjassa kaksi tyytymätöntä: toinen iso härkä ja toinen
kellokas, jotka aina edellä kulkivat.

--On se hävytöntä, ettei suuri kartano pidä parempaa huolta karjastaan,
möyrysi härkä.

--Ladot täynnä apilasta, pielekset pullollaan luhtaheinää, säesteli
kellokas.

He seisoivat niittyaidan takana, jonka sisällä toiset niittivät, toiset
kokosivat latoihin tuoksuvia luokoja.

--Jos ei tuo karja olisi niin tyhmää ja pelkurimaista, kyllä tietäisin,
mitä tekisimme, virkkoi kellokas?

--Mitä tekisimme?

--Vähän ne nuo veräjät ja veräjäin vartijat edessämme kestäisivät, jos
yksissä voimin rynnistäisimme. Yhdestä paikasta kun karkoittaisivat, me
toiseen karkaisimme, yhdestä paikasta kun aitaa kohottaisivat, me
toisesta kaataisimme. Mutta ei ole rohkeutta mullikkain rinnoissa. Kun
kuka keppiä ojentaa, hännät suorina pakenevat.

Ja murinaan se jäi, ei uskaltanut karja kapinaan nousta, ja yhä sai se
elämisensä aitain ulkopuolelta etsiä.

Eräänä päivänä oli karja loittoutunut tavallista edemmä erämaahan, kun
härkä ja kellokas, jotka aina edellä kulkivat, suolta mäelle
noustessaan yht'äkkiä kohtasivat aidan. Hetken aikaa aitovartta
noudatettuaan he tulivat tarkasti teljetylle veräjälle.

--Mikäs aituus tämä on? kysyi härkä veräjäpuiden läpi katsellen.

--Näyttää olevan kuin niittyaituus, on heinää kuinka paljon tahansa,
vastasi kellokas.

--Eikös sieltä kuulu kellon kalkatusta?

Härkä ja kellokas kuuntelivat silmää räpäyttämättä ja korvaa
liikauttamatta ja tulivat pian vakuutetuiksi siitä, että aidan takana
oli lehmiä.

--Töyttäämmekö veräjän kumoon? kysyi härkä.

--Älähän ... se voi olla kartanon aituus ... katsotaanhan ensin.

Ja he lähtivät ottamaan selkoa siitä, mikä aituus se oli ja eikö
aidassa ehkä olisi jotakin aukinaista veräjää, sillä härillä ja
lehmillä on synnynnäinen kunnioitus suljetuita veräjiä kohtaan--
erämaassakin. Pian tulivat he nurkkaukseen, jossa aita kääntyi. Siinä
näkyi vasta tehty niitty ja niityn reunassa oli lato ja aidattu pieles.
Kaksi lehmää, pientä mutta lihavaa, käyskenteli niityllä ävärtä syöden.

--Kenenkä niitty se on? kysyi kellokas.

--Meidän on niitty, vastasivat lehmät.

--Mistäs sinne pääsee? kysyi härkä.

--Ei tänne mistään pääse.

--Mistäs te olette päässeet?

--Me olemme täällä aina olevia.

--Kenen lehmiä te olette?

--Tuon mökin.

Siellä oli todellakin vähän ylempänä mäen rinteellä mökki.

--Tottahan sinne täytynee _jostakin_ päästä, arveli kellokas ja lähti
aituusta kiertämään. Härkä kulki möyryten perässä, ja muu karja tuntui
jo nousevan notkosta.

He tulivat aholle, ahon laidassa oli mökki, ja mökin ympärillä oli
peltoja ylempänä ja alempana niittyjä. Pelloilla oli viljasta osa vielä
leikkaamatta, toinen puoli oli jo kuhilaalla. Oli ruista, oli ohraa,
oli potattimaata ja nauristakin. Se tuoksui niin makeasti sieraimiin.
Mutta kaikista makeimmin lemusivat mökin pihalle levitetyt ja aidoille
ja portaille heitetyt kerput ja keruutöryt.

Olisipa siellä ottamista! Olisipa siellä, millä vatsansa täyttäisi!
Jopa siinä käskisi päivänpaisteisella pihamaalla märehtien loikoa!--
Vesi valui pitkänä kinana kellokkaan suusta, ja härkä nuoli ahnaasti
sieraimiaan.

Mutta portti pihamaahan oli suljettu ja kaikki veräjät tarkoin
teljetty, ihan kuin heidän uhallaan, vaikkei ihmisiä näkynyt. He
seisoivat pihaportin takana ja miettivät. Kellokas koetteli nostaa
säppiä sarvellaan, mutta se ei noussut. Härkä nosti kaulaansa aidan
selälle, mutta aita oli liian korkea yli hypätä.

--Mutta tämähän on meidän kartanon mökki, päätti yht'äkkiä kellokas.

--Mistä sinä sen tiedät?

--Oletko koskaan kuullut muiden mökeistä puhuttavan? Kaikki mökit
maailmassa ovat meidän kartanon mökkejä.

Härältä pääsi ilon mölähdys, ja hän muisti jotakin.

--Syötiinhän viime kevännäkin erään mökin viljat, eikä siitä meille
mitään tullut. Pidimme hyvänämme! Mökkien aituukset saa kyllä syödä,
kunhan ei kartanon omiin aituuksiin koske.

--Joko rynnistän? kysyi härkä. Joko heitän portin pääni yli?

--Älähän vielä. Lähdemme vielä hakemaan, olisiko missä mukavampaa
paikkaa,--sillä härillä ja lehmillä on, niinkuin jo sanoin,
synnynnäinen kunnioitus suljetuita veräjiä kohtaan.

He lähtivät kiertämään, mutta eivät löytäneet mistään mukavampaa
paikkaa: ei auki unohtunutta veräjää eikä matalampaa aitaa. Kaikki oli
yhtä korkeaa ja yhtä tukevaa pisteaitaa, seipäät paksuista katajista ja
vitsakset sitkeistä näreistä, ja he tulivat takaisin samaan
nurkkaukseen, missä olivat nähneet lehmät niityllä. Ne olivat siinä yhä
vieläkin.

--Minkä tähden niillä noilla pitää olla parempi laidun kuin meillä?--
sanoi kellokas.

--Se on hävytöntä, että kaksi mökin mullikkaa syöpi vatsansa täyteen
yksiltä jalkainsa sijoilta, kun koko kartanon karjan täytyy kuloja
kankaita kaluta!--kiivasteli härkä.

--Ei saa tulla vieraaseen niittyyn, varoittivat mökin lehmät, kun
näkivät härän kyömistävän kaulaansa.--Ettekö näe, että siinä on aita?

--Takamailla ei saa olla mitään aitoja: laitumet täällä ovat kaikille
yhteiset, sanoi kellokas.

--Pois aita! mörähti härkä.

Ja härkä työnti aitaa sarvellaan, koettaen sitä kumoon kaataa. Aita
rutisi, mutta ei kaatunut.

--Se panee vastaan! sanoi härkä.

--Puske tiukemmin! kehoitti kellokas.

--Sarvet tarttuu kiinni! huohotti härkä.

--Älä sillä lailla, neuvoi kellokas. Työnnä sarvesi alimman aidaksen
alle, siitä seipään kohdalta, ja nosta ... näin! ... niin!--Kas niin!

Härkä teki taaskin niinkuin kellokas neuvoi, seipäät nousi, aita nousi
seipäineen ja kaatui maahan. Kellokas ja härkä astuivat kaatuneen aidan
yli niittyyn, ja muu karja seurasi perässä ... sen ei tarvinnut muuta
kuin astua sisään valmiista aukosta.

Syötiin siinä ensin mökin säästöt: pieles ja lato. Särjettiin sitten
väliaita ja mentiin niitystä peltoon. Ahmittiin ohrasta ja rukiista,
mikä jaksettiin, ja lahmattiin jalkoihin loput. Väliin maistettiin
nauriin kaalia ja purtiin jälkiruuaksi itse nauriitakin. Mökin lehmät
ajettiin ulkometsään ja annettiin lämpöiset lähdöt joka kerta, kun
yrittivät sisään.

Kun eivät härkä ja kellokas enää syödä jaksaneet, hakivat he sopivata,
pehmoista makuupaikkaa ja köllähtivät märehtimään keskelle mökin pihaa
kerppujen ja keruutörkyjen päälle, ja muu karja teki samoin.

Siitä tapasi heidät mökin mies palatessaan iltasilla kartanon
päivätöistä. Kovasti pahastuen, kun näki vuoden vaivat menetetyiksi,
tarttui hän ensimmäiseen seipääseen, ja kun eivät hyvällä lähteneet,
mäikytti hän selkään kellokasta ja iski kintuille härkää, ajoi pois
pahantekijät pihaltaan ja kyyditsi karjan kotiinsa--uskalsipa vielä
mennä kartanon herralle valittamaan ja vaatimaan korvausta kärsimästään
tappiosta.

Mutta korvilleen sai mökin mies korvauksen sijasta ja menetti vielä
mökkinsäkin. Karjan kipurahoista otti herra sen omaan haltuunsa, löi
pellot ja niityt laitumeksi ja teettää nyt elukoilleen kesähuvilaa
torpan tuvasta, jota parhaillaan puretaan.

1899.




KUN JUNA KULKI OHI.


Ylimääräinen juna oli juuri kulkenut ohi vähän ennen kuin varsinainen
postijuna saapui asemalle, eräälle pienelle erämaan asemalle. Olin
tullut postijunassa ja päässyt matkaani jatkamaan erään vanhan ukon
rattailla, joka palasi asemalta kotiinsa, tuotuaan sinne jonkun
matkustajan.

--No, isäntä oli tänään asemalla, kun se ylimääräinen juna kulki ohi?--
kysyin puheen aluksi.

--Olin, vastasi hän yksikantaan.

--Siinähän se nyt meni, jatkoin.

--Menneen kuului.

--Kai näitte hänet?--Ettekö nähnyt?

--En tuota nähnyt, vastasi hän hetken kuluttua.

--Ettekö ollut asemasillalla?

--O-lin! virkkoi hän ääntään venyttäen.

--Ettekä nähnyt?

--Enkä.

--Mutta kuinka se on mahdollista? Olitte asemasillalla ettekä nähnyt?

Hän antoi minun taas hetken aikaa odottaa vastausta ja virkkoi sitten:

--Käänsin pois pääni, kun juna lähestyi.




KUULUTUS.


Vanha rovasti avasi juuri vasta tullutta postilaukkua. Otettuaan sieltä
ulos ensin sanomalehdet ja annettuaan niistä osan ruustinnalle ja
toisen apulaiselle, sai hän käsiinsä suuren kotelon, joka oli
varustettu tuomiokapitulin sinetillä.

--Mitähän tässä on, sanoi hän, antakaapa sieltä sakset, niin katsotaan.

Apulainen ojensi ukolle sakset ja jäi rovastin olkapään yli katsoen
odottamaan kuoren aukaisua. Tulta vasten nostaen leikkasi rovasti
varovasti kuoren auki, veti sieltä esiin painetun paperin ja tarkasteli
sitä hetkisen.

--Jahhah, sanoi hän sitten. »Julkiluettavaksi saarnastuolista kolmena
sunnuntaina peräkkäin.»--Vai niin!--Se on siis se. Sitä ei lueta.

Hän nipisti huulensa yhteen, pisti paperin takaisin kuoreensa, avasi
pöytälaatikkonsa, laski kuoren laatikkoon ja sulki sen.

--Mikä se oli? kysyi ruustinna sanomalehtensä takaa.

--Olipahan muuan kuulutus kirkkoon, vastasi rovasti.

--Miksei sitä lueta?--kysyi ruustinna uudelleen. Mutta kun ei saanut
vastausta ja lehdessä luettavat asiat kiinnittivät hänen huomiotaan,
unohtui häneltä samassa asia.

--Voi, voi, huokasi hän hetken kuluttua, laskien lehden pöydälle,--yhä
vain niitä ikäviä asioita! Mikähän tästä viime lopuksi tullee?

Rovasti ei vuorostaan vastannut siihen kysymykseen, vaan ilmaisi
ajatustensa suunnan, virkkamalla kuin puoleksi itsekseen:

--Täytyy totella _Jumalaa_ enemmän kuin _ihmisiä_.

Kun näistä asioista oli jo niin usein ja niin paljon puhuttu eivätkä ne
olleet mitään iloisia asioita, jäi keskustelu siihen. Ruustinna meni
askareilleen, ja rovasti vaipui lehtiinsä.

Mutta apulainen, joka oli nähnyt, mitä kuulutus koski, ja levotonna
astellut lattialla, kysyi:

--Eikö setä todellakaan aio lukea kuulutusta?

--En aio, vastasi rovasti.

--Eihän se ole minun asiani, mutta eiköhän siitä voi olla ikävyyksiä
sedälle?

--Minkäpähän minulle tainnevat.

--Mutta onko se viisasta ... onko edes oikeinkaan saattaa kirkko
vaaranalaiseksi ... ja samalla ehkä koko maa? Varsinkin, kun ei asia
siitä enää parane ... se on julkaistu ja luettu julki kaikissa muissa
kirkoissa...

Vanha rovasti oli tähän saakka puhunut sanomalehtensä takaa. Nyt laski
hän lehden pöydälle, otti silmälasit nenältään ja virkkoi:

--Mitä ensiksi siihen tulee, että se on julkaistu ja muualla
julkiluettu, niin se ei kuulu minuun ... vastatkoot siitä ne, jotka
ovat sen tehneet. Minun mielipiteeni siitä on se, että jos luet yhden,
niin saat lukea toisenkin, saat lukea kaikki, mitä luetetaan. Mitä taas
viisauteen ja vaaranalaisuuteen tulee, niin salli minun kysyä: ovatko
linnoitukset sitä varten, että niiden turvissa puolustamme itseämme,
vaiko sitä varten, että pelätessämme niiden vahingoittuvan jätämme ne
vihollisen valtaan. Lähinnä Jumalaa on kirkko lujin linnamme. Ja mitä
lopuksi tulee siihen, että nyt enää olisi yhdentekevää, mitä minä tässä
asiassa teen, niin ei ainakaan _minulle_ ole yhdentekevää, olenko ollut
myötävaikuttamassa tekoon, joka on ... jota ... jota en hyväksy.

--Niin, setä tekee tietysti niinkuin oikeaksi katsoo ... tahdoin
vain...

--Se on täällä ja täällä se pysyy, lisäsi siihen vielä vanha rovasti,
väänsi lukkoon laatikon, johon oli pistänyt sen suuren
tuomiokapitulista tulleen kotelon, ja solahutti avaimen laajaan
taskuunsa.

Ja kun oli jo myöhä ja kun apulainen siirtyi ullakolleen, puhalsi
rovasti lampun sammuksiin ja meni makuukamariinsa levolle. Eikä siitä
asiasta seuraavinakaan päivinä sen enempää puhuttu.

Mutta seuraavana sunnuntaina, kun kanttori oli tuonut kuulutukset ylös
saarnastuoliin, näki seurakunta rovastin hänelle jotakin kuiskaavan
korvaan, kanttori laskeutui alas, kulki alttarin ympäri sakastin
ovelle, otti oven pielestä naulasta kultaisiin kehyksiin sijoitetun
taulun ja kantoi sen rovastin eteen saarnastuoliin. Kun rovasti oli
sen--korkealla, juhlallisella, vakavalla äänellä--lukenut, antoi hän
sen takaisin kanttorille ja kanttori kantoi sen takaisin sille sijalle,
mistä oli sen ottanut.

1899.




VARIS JA PÄÄSKYSET.


Metsävaris, joka hallitsee ja vallitsee talojen takamailla, on kovin
perso lintujen pesille. Olisi sillä kyllä muutakin ruokaa syödäkseen,
mutta kerran makuun päästyään ei sille kelpaa muu mikään kuin alastomat
linnunpoikaset--parempi vielä, jos niillä jo on vähän untuvia
ympärillään, että kurkussa hiukan kangertelisivat. Se on totutellut
niitä kokonaisinaan nauttimaan. »Enhän minä tapa, elävältähän ne
nielen, panen vain lämpimämpään paikkaan»--on hänellä tapana
puolustautua, jos kuka häntä tästä moittimaan pyrkii.

Mutta nyt olivat jo kevätkesästä kaikki pikkulintujen poikaset
takamailta loppuneet, ja suuret suojelevat omansa. Ja sentähden lähti
metsävaris tervehtimään tuttaviaan peltovariksia kirkonkylässä. Sillä
siellä tiesi hän olevan laululintuja puutarhat täynnä, ja joka huoneen
räystään alla oli pääskyn pesä.

Aamulla varhain, kun ihmiset vielä nukkuivat, lensi hän kenenkään
huomaamatta rajan yli metsän rannasta peltomaille ja tapasi varisveljen
vakoa astumassa.

--Mitä sinä syöt? kysyi hän aidan seipääseen istuutuen.

--Toukkia, lieroja--toukkia, lieroja, vastasi peltovaris.

--Huono ruoka--huono ruoka, raakui metsävaris.

--Syön, mitä saan--syön, mitä saan.

--Syö linnunpoikia!

--Ei ole tapana täällä--ei tapana täällä.

--Se makeata ruokaa--se makeata ruokaa!

--Saattaapa olla--saattaapa olla...

--Tule toveriksi--puoliksi pannaan--pannaan.

--Minnekä menet?--kysyi peltovaris kaulaansa ojentaen.

--Tuonne kylään menen!--vastasi metsävaris.

--Älä mene kylään ... älä mene kylään, varoitti peltovaris.

--Miksi en menisi?

--Älä mene kylään!

--Sano syysi ... sano syysi!

--Älä mene kylään! Älä mene--!

Mutta ei totellut metsävaris, kylään lähti. Lensi peltojen yli
lähimpään taloon ja istahti riihirakennuksen harjalle. Siinä katseli ja
kuulosteli. Katseli pääskysiä, jotka lentelivät poutaisella taivaalla
talon ympärillä ja tuon tuostakin pistäytyivät räystäiden alle;
kuulosteli sitä sirinää, jota poikaset pesissään pitivät joka kerta,
kun emo heidän luokseen lensi.

Ei varis väkisin ota, ei tee ilmitappelua heikompainsakaan kanssa, vaan
odottaa otollista hetkeä varkain viedäkseen. Kun kaikki pääskyt taas
olivat poissa, lentää kahnautti varis riihen katolta koivuun, joka oli
aitan takana. Siinä istui hän ja oli maailmaa katselevinaan, höyheniään
kynivinään. Mutta vesi kihosi kielelle, sillä aitan joka nurkassa oli
pääskyn pesä, ja sen sisässäkin niitä tuntui olevan, Ne olivat
kuitenkin vähän vaikeasti käsiin saatavissa. Hän laskeutui oksalta
oksalle, kurkotteli ja katsasteli, piiloutuen aina puun rungon taa, kun
kuuli pääskyjen tulevan. Eräässä nurkassa oli nurkkahirren pää jäänyt
muita vähän pitemmälle, hän pudottautui siihen, ja siinä oli pesä nokan
saavutettavissa.

Pöytä oli katettu, ei muuta kuin ojentaa ja ottaa. Pesä oli täynnä
parhaan makuisia poikasia. Mutta tässä ei niitä käy syöminen, hän
kantaa ne yhden kerrassaan tuonne riihen katolle, latoo ne siihen
riviin, ottaa sitten yhden kerrallaan nokkaansa ja keikauttaa päätään
takaisin ... ei tapa, nielaisee vain elävältä, panee parempaan
talteen...

Hän työnsi nokkansa pesän sisään, ja kun se tuli sieltä ulos, oli siinä
puolialaston pääskynpoika poikkiteloin räpistelemässä. Ja hän otti
vauhtia jaloillaan, levitti siipensä ja lähti kiireesti lentämään
riihen kattoa kohti.

Mutta herra varjele sitä elämää, mikä siitä yht'äkkiä syntyi!

--Jo viep'! kuuluu kirkaisu ilmassa kuin olisi veitsellä vihlaissut. Jo
viep'! Jo viep!' vastataan huutoon toisaalta jostakin.

Mutta varis on tottunut siihen, että pikkulinnut pesiään puolustavat,
eikä hämmästy huudoista. Pitäähän niiden saada vähän huutaa, kun eivät
muutakaan mahda. Ja rauhallisesti lentää hän riihen katolle, laskee
siihen saaliinsa, joka vielä elää, ja lähtee lisää noutamaan. Hänellä
on syömäsuunnitelmansa valmis, ja hän ei aio häikäillä ennenkuin on sen
loppuun suorittanut, kun on kerran tänne saakka tullut.

Mutta yhä kiihtyy huuto ilmassa, se kuuluu läheltä ja kaukaa, tästä
talosta ja naapuritalosta, ja tuossa tuokiossa koko kylästä. Ilma
variksen ympärillä alkaa viheltää ja vinkua niinkuin olisivat tuhannet
piiskat sitä pieksämässä, ja joka isku sattuu variksen selkään. Kaikki,
mitkä siivilleen kykenevät: pääskyt, peipot, leppälinnut, varpuset,
västäräkit pellolta ja rastaat pellon takaa rientävät hätään ja
huutavat ja kirkuvat ja rätisevät ryöstölinnun korvaan. Mustanaan on
ilma täynnä kiusanhenkiä, joka taholta ne päälle täyttävät, edestä ja
takaa, ylhäältä ja alhaalta, ahdistavat kipenöivin silmin ja terävin
nokin kuin neuloin ja pienoisin kynsin kuin naskalin nenin.

Vähät hän nokista ja kynsistä, ne eivät pysty hänen pitkään harmaaseen
kauhtanaansa, mutta se huuto ja kirkuna, se häntä hermostuttaa.
Herättävät koko maailman, huutavat kaikki katsomaan epäonnistunutta
yritystä ... salaa luuli sen saavansa tehdyksi hän, nyt siitä tuli
tämmöinen häpeä ... ja kanatkin kaakattavat, ja kukot kotkottavat, ja
hanhet huutavat...

Hän lentää edestakaisin kylän kattojen yli, ei tiedä mihin piiloutua,
mihin häpeänsä peittää ... ei ole puita täällä niinkuin metsässä, ei
saa eksytetyksi, jäljestään haihdutetuksi.

Hän suuttuu, tekeytyy haukaksi, koettaa kopata kiinni lähimmän
kiusanhengen. Mutta siitä kadottaa hän tasapainonsa, tuuskahtaa
nokalleen ja heittää hullunkurisen kuperkeikan ilmassa...

Sitä riemua ... sitä hurraahuutoa! ... sitä vahingoniloa! ... ne
häpäisee, sadattelee ... ja harakkakin, variksen vanha kilpailija ja
kadehtija, hyppii ilmassa ja nauraa ja siipiään räpyttää.

Peltovaristenkin on täytynyt nousta vaolta meteliä katsomaan.

Kun vainottu varis näkee sukulaisensa aidan selällä, rientää hän, minkä
kerkiää, heidän luokseen apua saamaan. Sen nähtyään jättävät
pikkulinnut hänet heidän huostaansa ja palaavat takaisin kylään.

Mutta ei saa metsävaris apua sukulaisiltakaan.

--Enkös jo varoittanut!--sanoo vanhin varisten kongressissa. Siellä
maiden takana saattaa se käydä laatuun, mutta täällä rintamailla ei
sitä enää suvaita. Meillä on täällä peltojen puolella olemassa
semmoinen lintujen välinen sopimus, että suurisiipisten pitää antaa
pikkupyrstöisten olla rauhassa. Me emme rakasta sitä rähinää, joka aina
syntyy siitä, kun heitä häiritään. Sentähden on parasta, että lennät
kiireimmän kautta kotiisi. Jos kerran vielä koettaisit, niin täytyy
meidän ryhtyä tarpeellisiin toimenpiteisiin.

Metsävaris lähti nolona lentää laahustamaan takamaita kohti, josta oli
tullutkin. Eikä häntä ole sen koommin nähty näillä asioilla
liikkumassa.

Jonka vuoksi tästä tarinasta on oppi otettava semmoinen, että kun
kaikki pikkulinnut ovat oikein yksimieliset, eivät heille variksetkaan
mitään mahda.

1899.




TAKALISTON HEIKKI.


Takaliston Heikki oli istunut rovastin kamarissa ja kuunnellut, kun
pappilan herrat innostuksissaan puhuivat siitä suuresta ulkomaan
adressista ja miten lähetystön jäseniä oli juhlallisesti Helsingissä
vastaanotettu. Nuoret herrat selittivät, miten Suomi nyt ikäänkuin
toisen kerran oli korotettu kansakuntien joukkoon, miten maailman
etevimmät miehet olivat tunnustaneet asiamme omakseen, miten meidät nyt
kaikkialla tunnetaan ja miten kaikkialla meistä puhutaan, miten nyt oli
arvokasta elää ja kunniakasta kuolla, jos niiksi tulisi...

--Onpa iloista kuulla, puhkesi Heikki puhumaan. Ne on poikia ne
maailman mainiot! ... ovatpa totta tosiaan! ... katsohan, minkä tekivät
... lähepäs asian alkaen tänne asti, sekin Rarittu ja mikä se on se,
joka on koko maailman kiertänyt, ja se Vanterluhti, poika tuhti ...
vaan hädässä se ystävä tutaan ... no, ka, ihan toki aivan niinkuin
minullekin kävi...

--Mitenkä Heikille kävi?

--No, ihan niinkuin tälle Suomelle nyt!--Tiedättehän te sen meidän
paikan...

--Käytiinhän siellä silloin karhun ammunnassa...

--No niin, niinpä niin ... sitä minä juuri ... siitä sen pääsitte
tuntemaan, mutta sitä ennen ei kukaan täällä tiennyt Takaliston
Heikistä, vaikka olisi nälkään kuollut ... ja sitä vailla se on monesti
ollutkin ... niitä karhuja minä ikäni kiitän...

--Katsokaahan, hyvät herrat, mitenkä se oli niiden karhuin kanssa ...
ne kun joka vuosi kaateli ja raateli. Se on koko maailman pahin
karhujen pesä se meidän takasalo ... ja hallanpesä vielä pahempi. Ei
puhettakaan siitä, että muualta apua saisi. Ei osattu tulla
pyytämäänkään, eikä kukaan tullut kysymään, että oletko mitä vailla,
että puuttuuko mitä ... vaan silloin piti tulla, kun ne karhut siihen
viimeiseen vimmaansa nousivat ja alkoivat aivan ihmeitään tehdä ...
niin silloin sanoi eukko, että nyt ei auta muu kuin mene viemään sanaa,
että tulevat auttamaan. Enhän minä ... kukas sinne? Mutta lähdinhän
kuitenkin, lähdin kuin lähdinkin ja jouduin tänne asti ja puhuin
asiani, ja silloin tulitte, herrat, ja avun toitte... Mutta vähätpä
siitä. Eiväthän karhut silti loppuneet. Mutta se siinä parasta, että
tultiin tutuiksi... »Siellä on semmoinen ja semmoinen talo» ...
itsepähän tiennette, millainen on, en kehu. Mutta kun tie aukesi, niin
ei ole ollut käymätöntä kesää ... olette käyneet siellä meillä ja minä
täällä teillä. Ennen tulin, ukko rahjus, ei kukaan uskaltanut mitään
antaa, ei velaksikaan--lahjaksi ei ole pyydettykään... »Mikä sinut ...
kuka lienet ... kukapa sinulle?» Mutta nyt! Nyt kun tulen, jo sanotaan:
»Ka, Takaliston Heikki! mitä kuuluu?»--Nyt tiedetään, nyt tunnetaan--ja
säkki täytetään.--Niin, sitä minä nyt tässä vain, että jos ne karhut
eivät sinä suurena karhukesänä siihen ilveeseensä nousseet ja niitä
tuhojaan tehneet, niin ... että tuota, että on niistä hyötyä välistä
karhuistakin...

1899.




KAKSI SANKARIA.


Toinen oli parooni von Pflycht, toinen kauppaneuvos Haarfooten. He
asuivat komeissa kartanoissaan toinen toisella, toinen toisella puolen
vuolasta virtaa. Paroonilla oli paljon maita ja alueita ja
alustalaisia, ja kauppaneuvoksella oli sekä sahoja että muita tehtaita
ja paljon, paljon rahoja pankissa. Esi-isät olivat kummankin kuulut,
jotka olivat maansa merkkimiehiä olleet: von Pflychtit sotilaina ja
valtiomiehinä ja Haarfootenit monessa polvessa kauppiaina ja
teollisuuden harjoittajina, jotka olivat rikastuneet puista ja
tervasta. Paroonin kilvessä oli _noblesse oblige_ [aateluus
velvoittaa], ja kauppaneuvoksen tunnussanana oli _richesse oblige_
[rikkaus velvoittaa], jonka mukaan hän katsoi aina olevansa velvollinen
toimimaan. He olivat hyviä ystäviä ja hengenheimolaisia ja kysyivät
neuvoa toisiltaan kaikissa tärkeissä asioissa.

Mutta eipä ollut ennen ollut niin tärkeätä asiaa kuin oli asia, josta
tieto salamana taivaalta iski. Ja niin pian kuin tuli tieto siitä, mitä
silloin oli tapahtunut, oli kummankin ensimmäinen ajatus rientää toisen
luo tietämään, mitä oli tehtävä. He tapasivat toisensa puolitiessä
vuolaan virran sillalla. Seurasi kauppaneuvos paroonia kotiin ja
saattoi parooni vuorostaan neuvosta, ja he pysähtyivät taas sillalle
seisomaan, ettei kukaan heitä kuulisi.

--Mitä on tehtävä?--kysyi kauppaneuvos vielä kerran.

--Niin, mitä on tehtävä? kysyi vuorostaan parooni.--Kaikki on
menetetty!

--Seisomme pohjattoman kuilun partaalla.

Ja he erosivat siitä sen suurempaan selvyyteen tulematta. Yö oli sakea
ja sumuinen, ja sakea ja sumuinen oli heidän mielensäkin.

Eikä ollut sumu aamullakaan haihtunut, kun he taas tapasivat toisensa
ja hakivat neuvoa toisiltaan.

--_Isänmaa_ ei ole pelastettavissa, virkkoi kauppaneuvos kolkosti
mietteittensä tuloksena.

--_Sen_ hyväksi emme voi enää mitään tehdä, myönsi parooni.

--Mutta pitääkö sinun todellakin vielä nähdä ainoa poikasi vieraalla
maalla menehtymässä?

--Ja mitä takeita on siitä, ettei se omaisuus, jota sinä ja esi-isäsi
olette hiellä ja vaivalla koonneet--?

--Kiitos osanotostasi.

--Kiitos itsellesi.

--Ei ole meistä kysymys. Kunpa vain olisikin... Hyvät neuvot ovat
tarpeen.

--Mikä on tehtävä, se on tehtävä pian.

He erosivat vielä kerran, tulematta selvyyteen siitä, mitä olisi
tehtävä.

Ja vielä kerran tapasivat he toisensa valvottuaan vielä yhden unettoman
yön, tapasivat toisensa puolitiessä vuolaan virran sillalla, ettei
kukaan heitä kuulisi.

--Olen keksinyt keinon, sanoi parooni von Pflycht.

--Olen tehnyt päätökseni, ilmoitti kauppaneuvos Haarfooten.

--Anon hänelle armollisen luvan muuttaa maasta ja siirrän omaisuuteni
hänen nimiinsä, virkkoi taas parooni.

--Muutan rahaksi kaikki kiinteimistöni ja sijoitan rahat Ruotsin
pankkiin, kuiskasi kauppaneuvos.

--Olen jo kirjoittanut anomuksen.

--Annoin jo määräykseni asianajajalleni.

--Olemme tehneet velvollisuutemme: pelastaneet tänään, mikä ehkä jo
huomenna olisi ollut myöhäistä.

--_Noblesse oblige_.

--_Richesse oblige_.

--Olemme samalla antaneet hyvän esimerkin.

--Esi-isämme olisivat varmaankin tehneet samoin.

Hetken äänettömyys. Sitten virkkoi parooni:

--Tulkoon nyt mitä tulee.

--Olemme nyt valmiit vastaanottamaan pahinta, lisäsi kolkosti
kauppaneuvos.

Ja parooni von Pflycht ja kauppaneuvos Haarfooten puristivat
äänettöminä toistensa käsiä ja erosivat siitä vakuutettuina, että
olivat kumpikin kohdastansa täyttäneet velvollisuutensa sekä itseänsä
että isänmaatansa kohtaan.

1899.




KOKKO JA KOKON POIKA.


Kun kokko ilmojen kuningas oli saanut poikansa siihen ikään
kasvatetuksi, että tämä kykeni lentämään ja omin päinsä elatustaan
hankkimaan, vei hän hänet korkealle vuorelle vanhan kuivuneen hongan
latvaan ja puhui hänelle näin:

--Poikani, sanoi hän,--siinä on maailma allasi, tuolla näet toisella
silmälläsi erämaat ja tuolla viljellyt vainiot. Ennen vanhaan olivat
kaikki maat erämaita, ja silloin me koukkunokkaiset ja teräväkyntiset
olimme koko maailman valtiaita. Maailma ja kaikki sen kansoittajat
olivat meitä vastaan ja me laadimme niille lakimme ja kirjoitimme sen
kynnellämme niiden selkänahkaan, jotka eivät ilman alistuneet. Kaikki
riista sekä ilmassa että maassa oli meidän karjaamme ja me olimme sen
karjan korkeita paimenia; otimme joukosta omamme, kun tarvitsimme. Nyt
on toinen puoli maailmaa viljelyksessä. Näetkö tuolla noita lampaita,
noita lintulaumoja, noita kana- ja hanhiparvia, jotka siellä määkien ja
kaakottaen käyskentelevät--kaikkia noita kynnettömiä ja hampaattomia ja
heikkoja, jotka nyt ovat herroja. Ne ne ovat, joita varten lait
laaditaan ja joita myöten maailma mukautuu. Heitä nyt suojellaan, ja
meitä vastaan on vaino ainainen vireillä. Meidän päästämme on hinta
pantu, ja rastaatkin ovat rauhoitettuja, pyilläkin on puolustajansa,
vesilinnuilla vartijansa, joka jänikselläkin korkea kaitsijansa.

Se on nyt tätä aikaansa tämä, mutta odota, poikani, odota, kohta on
lopussa heikkojen herruus ja kovakouraisten aika käsissä, voiman laki
entisessä voimassaan!

Katsohan, ennen olimme pedot petoja toisillemmekin. Kun karhu
jalopeuran tapasi vasikkaa tappamassa, kävi kimppuun, teki tappelun, ja
vasikka juoksi tiehensä. Kokko kun kalasääsken näki haukia kantamassa,
sitä heti ahdistamaan ja hauki pelastui. Nyt on toiset pidetty tuumat,
nyt emme toisiamme ahdista, vaan vieläpä autammekin. Kun ei kettu
lampaalta henkeä saa, tulee susi avuksi ja saaliin jakavat; kun ei susi
hevosta voita, rientää karhu hätään ja tasan panevat. Kun sinä, kokon
poika, et yksin saa jänistä ulos näreiköstä, huudat vain ja rientävät
närhit ja harakat häntä peloittamaan, ja sinä aukealta isket. Sinä
lihat viet, mutta jätät heille suolet ja sisälmykset. Näin yhdessä
metsästelemme, näin sovussa sotaa käymme--ja voitto on meidän.

Erämaa yhä pienenee, saalis täällä yhä vähenee, emme erämaista enää
välitä. Yöksi tänne lennämme, aamun valjetessa asutuille maille
laskeumme, yli viljeltyjen vainioiden vaakumme, aina vaanien, aina
valmiina iskemään. Siellä on saaliit äärettömät, siellä liha
laumoittain laitumella käy. Siellä karitsoita, siellä vuonia, siellä
kesyä siipikarjaa kuin muurahaisia metsätiellä. _Meille_ lampaitaan
lihottavat, meille riistaa rauhoittavat, ja kun on aikamme tullut,
otamme, anastamme, väkevämmän oikeudella omistamme--ja silloin on kokko
taas ilmojen kuningas ja haukka kaikkien heikkojen herra!

Näin puhui kokko, ja pojan silmät säteili, kynnet koukistui, pyrstö
laajeni ja siivet lentoon levisi.

--Älä vielä! Odota hiukan! Emme ole vielä valmiit, eivät ole joukkomme
järjestetyt noille isoille aukeille uskaltaaksemme. Vielä on pedoilla
pelko vainioiden viljelijöitä, eikä ole sinne yksin hyvä mennäksesi.
Mutta ehdimme vielä, ei ole kiirettä, vielä on rajamailla riistaa.
Tuolla on pikkutalo peltoineen muista erillään, tuolla torppa yksin
erämaan reunassa. Siellä on saalista vielä sinun osallesi, sieltä ota,
sieltä iske, mitä saat, iske lampaita, teurasta vuonia, kaada
karitsoita. Hyvän työn teet, yhteistä asiaamme edistät: pikkutalot
pahimpia vihollisiamme, niistä viljelyksen rutto korpiin leviää. Niitä
vainoo, niitä säälittä syö, älä lapsiakaan säästä, liinapäitä--helposti
heidät marja-ahoilta yllätät ... ei kuulu heidän parkunsa pihoihin, ei
itku isoihin kylihin ... onneksesi otat, makoiseen suuhusi syöt ja
pojillesi syötät, niinkuin minä sinulle syötän ... siitä luontosi
lujeni, siitä nokkasi koukistui, siitä kyntesi teroi...

Lähde, lennä, tee niinkuin neuvoin, olkoon se politiikkasi, poikani--ja
kohta ei kysytä enää lampaiden lakia, ei oinasten oikeutta, ja kohta on
kukistettu heikkojen herruus.

1899.




KUNTAKOKOUS.


Kiihtynyt mieliala kuntakokouksessa oli noussut korkeimmilleen. Se oli
se ainainen riidan aihe: kysymys kansakoulusta kaksikielisessä
pitäjässä.

Kunta oli jakautunut kahteen melkein tasaväkiseen puolueeseen, jotka
molemmat sokeasti seurasivat johtajiaan. Ruotsinmielisten johtajana oli
eräs aatelinen kartanonomistaja, parooni, suomenmielisten eräs eläkettä
nauttiva professori, joka oli asettunut maalle.

Puolueet olivat vuoroittain voitolla, riippuen satunnaisista
enemmistöistä kokouksessa. Siitä oli seurauksena, että mikä yhdessä
kokouksessa päätettiin, se purettiin toisessa tai jotenkuten muuten
tehtiin tehottomaksi. Kouluista oli suurin riita. Valittelemalla ja
kuvernöörin panemalla pakolla niitä oli saatu välttämättömin määrä
perustetuksi, mutta perustetuistakin riitti yhä riitaa. Kouluhuoneiden
ylläpito, koulutarpeiden hankinta, uusien opettajain ottaminen antoi
aihetta alinomaisiin rettelöihin.

Nyt oli taas kysymys uudesta koulusta, suomalaisesta koulusta
ruotsalaiseen osaan pitäjätä. Asian oli saanut vireille professori, ja
kohta oli parooni pannut vastavirtauksen liikkeelle.

He istuivat eri päässä pöytää kunnan tavassa ja molemmilla oli
miesjoukkonsa takanaan.

Esitettyään asian lopetti professori puheensa:

--Eikö ole siis olemassa huutava epäkohta, että satakunta kouluiässä
olevaa lasta jätetään ilman mahdollisuutta minkäänlaisen opetuksen
saamiseen? Olimme odottaneet, että pitäjän herrat ruotsinmieliset itse
pitäisivät huolta alustalaistensa sivistystarpeista heidän kielestään
huolimatta, koskapa näiden lasten vanhemmat melkein kaikki asuvat
herrain itsensä tiluksilla ja ovat heidän työssään. Mutta tämä
kohtuullinen toivomus ei valitettavasti ole toteutunut. Sentähden on
meidän täytynyt ottaa asia omaksemme.

--Herra puheenjohtaja! virkkoi parooni ja nousi vuorostaan puhumaan.--
Panen vastalauseeni sitä syytöstä vastaan, ettemme me ruotsinmieliset
olisi yhtä hartaita kansansivistyksen ystäviä kuin herra professori et
consortes. Kernaasti minun puolestani perustettakoon kouluja kuinka
monta tahansa, mutta jos kerran on kohtuudesta kysymys, niin vaatii se,
että myöskin ruotsalaiset lapset saavat sivistystä samassa määrässä
kuin suomalaiset. En vastusta suomalaisen koulun perustamista, mutta
ehdotan kuntakokoukselle, että samalla päätettäisiin perustaa
ruotsalainen koulu Ylilän kylään, jonka ruotsalaiset lapset ovat yhtä
paljon sen puutteessa.

--Jos olen oikein ymmärtänyt herra paroonin, tahtoo hän, että ehdoksi
ehdottamani suomalaisen koulun perustamiselle Alilan kylään pantaisiin
ruotsalaisen koulun perustaminen Ylilän kylään?

--Aivan niin, herra professori.

--Siinä tapauksessa täytyy minun vastustaa ehdotusta. Paitsi sitä, että
tällainen pakollinen yhteenkytkeminen rajoittaa kunnan vapaata
päättämisvaltaa, ovat kuntamme ruotsinkielisen vähemmistön edut jo
tarpeeksi turvatut. Väkilukuun katsoen on meillä ruotsalaisia kouluja
niin paljon kuin niitä kohtuudella voidaan vaatia. Kysymyksen herra
paroonin ehdottamasta ruotsalaisesta koulusta voi sitäpaitsi ottaa
erikseen esille; tähän asiaan se ei kuulu.

--Meillä on valitettavasti ikävät kokemukset siitä, että suomalaiset
kerran itselleen etuja saatuaan eivät suostu ruotsalaisille niitä
suomaan.

--Samat ovat kokemukset meilläkin.

--Niinpä ei teillä siis oman etunne kannaltakaan pitäisi olla mitään
sitä vastaan, että molempien etuja ajetaan yht'aikaa.

--Te tiedätte hyvin kyllä, herra parooni, että kunta ei suostu
yht'aikaa kahden koulun perustamiseen ja että jos kunta moisen sen
arvoa alentavan päätöksen tekisikin, valitus siitä olisi valmis ja
päätöksen kumoaminen myöskin. Seuraus ehdotuksestanne on siis
suomalaisen koulukysymyksen raukeaminen, ja se on tietysti
tarkoituskin. Tunnen vastustajan liiaksi hyvin voidakseni tämän
varmuudella väittää.

--Herra puheenjohtaja! Minä pyydän, ettei täällä sallittaisi mennä
persoonallisuuksiin.

--Teillä on vain kysymys vallasta, kaikki suomalaiset koulut ovat
teille kauhistus!

--Entäs teille ruotsalaiset? Mehän emme vastusta ehdotustanne, tahdomme
sitä vain laajentaa. Annamme kunnan itsensä päättää.

--Tämä ei ole muuta kuin niitä tavallisia vehkeitänne, verukkeitanne.

--Panen vastalauseeni sellaista puhetta vastaan!

--Sopiihan panna--ja haukkua meitä taas »Uudessa Suomettaressa» ja
»Matti Meikäläisessä».

--Ja teidän »Nya Pressenissä» ja »Fyrenissä».

Ja myrsky oli puhjennut, tuo tavallinen rajuilma, jota ilman ei mistään
asiasta selvitty. Sekä parooni että professori alkoivat puhua
yht'aikaa, ja heidän puoluelaisensa tekivät samoin. Sanoja ei enää
hillitty, syytöksiä ei säästetty:

--Te tahdotte estää meitä antamasta opetusta äidinkielellä lapsillemme!
Te tahdotte pakottaa heitä vieraskielisiin kouluihin!

--Te tahdotte koulujen varjolla ajaa omia suomalaistamispyyteitänne! Te
tahdotte harjoittaa vähemmistön sortoa!

Puheenjohtaja ei voinut saada aikaan järjestystä, ja kokous täytyi
hetkeksi keskeyttää.

Yhä riidellen ja väitellen joutuivat parooni ja professori
kunnanhuoneen kamariin. Siellä oli juuri vastatullut posti pöydällä.
Molemmat ottivat lehtensä ja alkoivat silmäillä niitä. Yht'äkkiä
huudahtivat he melkein yhteen ääneen:

--Armollinen jul ... kaksi ... viidenneltätoista päivältä ... Mitä tämä
on?

--Mitä tämä on? kysyivät he vielä uudelleen toisiltaan, mutta ei
kumpikaan osannut vastausta antaa.

Porstuasta ja tuvasta kuului yhä vain kiihtyvää väittelyä ja melua.

--Tässä on kirjoitus, jossa kehoitetaan puolueita sopuun ja
yksimielisyyteen, sanoi professori hetken kuluttua.

--Täällä on myöskin semmoinen kirjoitus, virkkoi parooni.

He vaihtoivat lehtiä ja lukivat. Heittivät pois ja lukivat vielä
uudelleen.

Panivat kumpainenkin tupakan--kävelivät, istuutuivat, nousivat ylös--
huomasivat sikariensa sammuneen ja tarjosivat kumpainenkin tulta
toisilleen ja kiittivät kohteliaasti, mutta eivät vielä mitään
virkkaneet.

--Nyt hänen täytynee luopua ehdotuksestaan, ajatteli parooni.

--Nyt ei hän enää voine vastustaa, ajatteli professori.

--Mutta jos hän ei luovu ... jatkoi parooni ajatustensa juoksua,--
pitääkö minun sitä yhä vastustaa?

--Jos hän yhä vielä vaatii ruotsalaista kouluaan...? ajatteli
vuorostaan professori,--se on kyllä kohtuullinen vaatimus, mutta...

Mutta ääneensä sanoivat he molemmat, toistensa ajatusta jatkaen:

--Tässä nyt seisomme! sanoi parooni.

--Riitoinemme, lisäsi professori ja nyökytti hitaasti päätään niinkuin
moittien.

--_Kieli_riitoinemme...

--_Koulu_riitoinemme...

--Mutta syy on ollut teissä! kivahti professori.

--Kun te tietysti olette viattomia kuin lampaat, lisäsi parooni.

Ovi avautui, ja porstuasta kuului ukkojen yhä kiihkenevää väittelyä:

--Ei penniäkään ruotsalaiseen kouluun!--Valitetaan--vaikka talot ja
tavarat menkööt!

--Kenen lieneekään siemen kylvämä, siinä näkyy ainakin sato, virkkoi
professori.

--Syytä on kyllä meissä molemmissa.

--Ehkä on--ja on varmaankin!

--Mutta eikö ole mitään keinoa sopimiseen? huudahti parooni ja asettui
vastustajansa eteen. Koska nyt kerran kumpainenkin harrastamme
kansansivistystä...

--Niin teemme ja loukkaudumme kovin, jos sitä epäillään.

--Mutta ruvetkaa te ajamaan ruotsalaisten koulujen asiaa yhtä suurella
innolla kuin suomalaisten!

--Ja tekö suomalaisten?

--Se on ainoa keino! Vaihdamme osia--jo tässä kokouksessa!

--Minä tiedän vielä paremman keinon: ajamme yhdessä kumpaakin asiaa ...
yhtä suurella innolla!

Melu ulkona yhä kiihtyi...

--Asialla on kiire. Pirtin nurkka palaa!

Katselivat heitä kummissaan kunnan ukot, kun näkivät paroonin ja
professorin yhdessä astuvan kokoushuoneeseen, menevän samalle puolelle
pirttiä ja istuvan toistensa viereen penkille--ennen aina toinen
toiselle puolen tupaa. He olivat vakavan ja totisen näköisiä, paroonin
kasvot liikutuksesta värähdellen ja professori omituisesti silmiään
räpytellen.

--Herra puheenjohtaja! sanoi parooni, ja samassa vallitsi pirtissä
haudan hiljaisuus.

Kun parooni oli vapisevalla äänellä lukenut sanomalehdestä sen, mitä
siinä seisoi, ja professori muutamin liikutetuin sanoin selittänyt,
mitä se merkitsi, pyysi parooni uudelleen puheenvuoroa ja ilmoitti,
että hän tarkemmin mietittyään ehdotusta suomalaisen kansakoulun
perustamisesta Alilan kylään ... ja mitä muuten tapahtunut oli ...
tahtoi kaikin puolin kannattaa asiaa ... kehoittaen muitakin tekemään
samoin.

Ei kukaan virkkanut mitään.

--Onko se koko kunnan mielipide? kysyi esimies.

--On ... hyvä on.

--Sanokaa korkealla äänellä: hyvä on! ehdotti esimies.

--Hyvä on! jyrähti nyt melkein kiukkuinen huuto pirtin joka nurkasta.

--Herra puheenjohtaja, kuului professorin ääni.--Ehdottaisin, että ensi
kokouksessa otettaisiin valmistettavaksi kysymys ruotsinkielisen
kansakoulun perustamisesta Ylilän kylään ... sillä niinkuin asiat nyt
ovat...

--Hyvä on! jyrähti nyt uusi huuto--ja ennenkuin hän oli ehtinyt jatkaa,
puhalsi puheenjohtaja, muuten hiljainen ja tasainen mies, puhalsi
seisoalleen ja huusi, kasvot hehkuvina ja ääni itkun tukahduttamana:

--Eläköön yksimielisyys!--Eläköön isänmaa!

Eikä siinä kokouksessa enää kyetty muita asioita käsittelemään. Eikä
sen päivän perästä ole sen kunnan kokouksissa ollut erimielisyyttä
uusien koulujen perustamisesta eikä vanhain kannattamisesta...

1899.




»SILTÄ VARALTA.»


Matti--olkoon hänenkin nimensä nyt Matti, koskei hänenlaisilleen
miehille kuitenkaan voi sen kunniakkaampaa keksiä--oli mylläri. Matit
olivat monessa polvessa isästä poikaan olleet mylläreitä tässä samassa
myllyssä. Ei ollut laitos kovinkaan kumma, yhdellä kiviparilla käypä,
jonka joku esi-isistä oli rakentanut kosken niskaan luonnolliselle
sileälle kallionkielekkeelle, ilman muuta kivijalkaa, kuin minkä tuo
kallio tarjosi. Paikka oli sattunut niin sopiva, että koskeen lohjennut
kallionlohkare ajoi kuin luonnollisena ränninä vettä rattaaseen,
samalla kun liika vesi lohkareen ulkopuolitse suurta uomaa myöten
kuohui ohitse.

Aikain kuluessa oli mylly muuttunut sen kallion näköiseksi, harmaaksi
ja sammaleiseksi, jonka päälle se oli rakennettu, niin että oli vaikea
sanoa, mikä oli kalliota, mikä myllyä. Ja kun koski suurempain tulvain
aikana kuohui yli kallion, peittäen myllyaitan alimmat hirret, ja
vyöryi vaahtona alempana olevassa akanvirrassa, oli yhtä vaikea sanoa,
oliko se kallioperustus vai sen päälle rakennettu tukevatekoinen
myllyaitta, joka seisoi tanakampana veden painoa vastaan.

Eikä ollutkaan tulva vielä koskaan saanut tätä myllyaittaa särjetyksi
eikä suuremmin vahingoitetuksikaan, vaikka se usein oli sitä uhannut,
vieden välistä vesirattaan, välistä sulkua ruhjoen. Mutta kun
myllyaitta ilman muuta tukea kuin omaa painoaan näytti olevan ainaisen
vaaran uhkan alaisena, pudistelivat myllymiehet ja muut ohikulkijat
usein päätään, arvellen Matille, että kyllä se vielä kerran viepi tuon
sinun myllysi. Mutta siihen saivat he mylläriltä vastaukseksi:

--Kyllä se siinä kestää, se on tehty siltä varalta.

Yhtä paljon kuin mylly oli kallion karvainen, oli Matti myllynsä
karvainen. Astuessaan myllyn ovesta sisään oli vaikea keksiä Mattia
säkkiensä keskeltä. Nähdessään hänen jauhonharmaana, tukevahartiaisena
ja tanakkajalkaisena seisovan alasillalla sen paksun pilarin vieressä,
joka alapäällään ponnisti kalliosta ja yläpäällään kannatti yläsillalla
olevia kiviä, muodostaen ikäänkuin myllyn selkärangan, tuntui siltä
kuin olisi hänen, vaikka tulva katkaisisikin karan ja heittäisi myllyn
koskeen, pitänyt jäädä seisomaan paikoilleen kalliolattialle kuohujen
keskeen. Hän oli hänkin tehty siltä varalta.

Viime talvi oli se suurten tuiskujen lumitalvi ja viime kevät se
suurten tuhojen tulvakevät. Koski oli läkähtynyt lumeen ja jäätynyt
pohjaansa myöten. Missä muulloin kuohut, siinä nyt kinokset. Myllyä ei
erottanut ollenkaan rantakalliosta, se oli melkein kattoaan myöten
hautautunut kuin liikkumattomain kuohujen keskeen. Ja yläjärvissä,
ylämaissa ja -metsissä kerrottiin olevan lunta vielä enemmän.

--Saapas nähdä, sanottiin. Eiköhän olisi hyvä, jos ajoissa
pönkittäisit...

--Sillä on paha mielessä: nuo kaikki lumivuorensa kun irtauttaa ...
näethän, mitenkä se varusteleikse...

Mutta kaikkiin peloituksiin ja varoituksiin oli Matin ainaisena ja
ainoana vastauksena:

--Se on jo varattu siltä varalta.

Jo jäiden lähtiessä oli vesi Matin koskessa korkeammalla kuin koskaan
ennen tavallisten tulvien aikana. Jyskien loi suvanto jääpeittonsa, ja
kaikki kylän väet olivat sitä katsomassa. Myllyranta, myllykallio ja
mylly itse olivat täynnä uteliaita. Myllymiesten kuormia seisoi
kymmenittäin äyräällä vuoroaan odottamassa, kun mylly oli seisonut
puolen talvea veden puutteessa. Jahkailivat ja päivittelivät ja pahinta
ennustivat. Ainoa, johon asia ei näyttänyt ollenkaan koskevan, oli
Matti. Hän askaroi niinkuin ainakin myllyssään, kantoi säkkejä ulos ja
toisia sisään, ja kiire siinä oli, sillä kiven silmä nieli hyvän veden
aikana, minkä sille suinkin kerkesi antaa.

--Tekee siinä koko talven työn, kehuttiin.

--Se kun on tehty siltä varalta vesimylly ... veden aikana jauhamaan,
vastasi Matti.

Jäälautta toisensa perästä solui suvantoon, viivyttelihe siinä vähän
aikaa epätietoisena, mitä tekisi, mutta yht'äkkiä tempasi koski sen
nieluunsa ja uhkaavana syöksyi se myllyä kohti.

--Nyt se sen viepi!--Tuo se nyt sen viepi! huudettiin joka kerta.

Näytti siltä kuin ei olisi tarvittu muuta kuin pieni nykäys, että mylly
olisi pudonnut suulleen koskeen niinkuin pääskyn pesä räystään
reunalta.

--Se on asetettu siihen siltä varalta, ettei vie.

Ja se näytti todellakin olevan asetettu siihen siltä varalta, etteivät
jäät siihen sattuisi. Sillä juuri kun jäälautta ryntäsi koskeen ja tuli
suoraan myllyn ratasta kohti, käänsi virta sen niin, että se sattui
kalliorännin kiviin, särkyi ja solahti ohitse. Ainoastaan pienemmät
jäälohkareet kantautuivat ränniin ja siitä vesirattaaseen, mutta se oli
taas sekin tehty »siltä varalta», että se jaksoi polkea ne jalkoihinsa
ja murskata ne sitä pienemmiksi, kuta kovempi oli veden kulku ja kuta
nopeampi rattaan pyörintä.

Mutta tulva nousi nousemistaan, kaikki kosken kivet olivat jo aikoja
sitten veden alla, suvanto laajeni suureksi järveksi ja pääsi
purkautumaan vain kapeana nieluna kosken kautta ulos. Siinä nielussa
seisoi mylly kallionkielellään, ja ratashuone oli jo puolillaan veden
alla. Vimmattua vauhtia pyörien pani se kiven kiertämään kuin
villikissan, seinät tutisemaan ja tutisemaan Matinkin pylvään juuressa.

Ainoastaan rohkeimmat nuoret miehet uskalsivat enää viipyä myllyssä
Matin kanssa, muut vetäytyivät rannalle katsomaan rysähdystä, jota joka
hetki odottivat.

Jäistä ei enää ollut pelkoa, ne olivat kaikki laskeneet ennenkuin tulva
ehti myllykallion tasalle. Mutta pian alkoi irtautuneita venheitä,
laitureita, saunoja, latoja, nuottakotia ja tukkipuita tulla alas.
Toiset kiertelivät suvannossa, ajautuivat rannoille ja tarttuivat
kiinni, toiset hurahtivat koskeen. Samassa kohosi vesi yhä niin, että
aukko, josta vesi rattaaseen putosi, oli jo kokonaan veden alla. Kohta
tuli sitä myllyaitan alasillallekin, niin että se pian virtana vilisi
seinän raoista sisään ja kynnyksen yli koskena ulos.

--Tehköönpä nyt puhdasta, kun tahtonee, sanoi Matti, vedessä
seistessään.

Mutta eräs asia alkoi Mattia huolettaa sitä mukaa kuin vesi nousi: se,
ettei enää alkanut saada säkkejä jauhotorven alla kuivina pysymään ja
jauhot ilman säkkiä juoksivat jokeen.

--Olisi tuo vielä joutanut veden aikana pyöriä, mutta mikäpä häntä
kaloillekaan velliä keittämään,--ja Matti päätti vihdoinkin laskea alas
sulun ja seisauttaa myllynsä siksi, kunnes enin vesi ehtisi laskeutua.

Mutta sulku ei ollutkaan enää siltä varalta tehty. Matti oli ensi
kerran erehtynyt laskuissaan. Veden paino sulun lautoja vastaan oli
niin suuri, ettei se laskeutunutkaan.

Mutta ei hän voinut jättää kiviäkään kuiviltaan pyörimään. Ne
kuumuisivat tuossa tuokiossa ja sytyttäisivät myllyn.

Siinä oli Matti nyt tulen ja veden välissä, ja ensi kerran elämässään
oli hän hämillään--hetkisen. Mutta seuraavalla hetkellä tarttui hän
uudelleen kurikkaan, jolla turhaan oli koettanut lyödä sulkua alas,
paukautti sillä sitä kiilaa, jonka avulla kiviä voi nostaa ja laskea,
ja kohotti yläkiven irti alakivestä.

Mutta kun kivi irtautui kihnauksestaan, muuttui se huimapyöräksi ja
lisäsi rattaiden vauhtia. Hammasratas ulvoi, lyhty lauloi, kivi
vihelsi, koko rakennus alkoi tutista ja reutoa, mutta Matti ei ollut
tietävinäänkään--voiteli vain akseleita.

--Ne kun vain pitää voiteessa siltä varalta, etteivät kuumene...

Vasta sitten, kun vesi, joka vain nousemistaan nousi, jo alkoi kohota
yläsillalle, lähti hän maihin, viimeinen säkki selässään ja istui
kosken rannalle, jossa pani tupakan.

Rantatörmä oli väkeä mustanaan.

--Mikä ihme sitä pitelee?

--Se kun on tehty tulvainkin varalta, kosken mylly, tuumaili Matti.

--Vedenpaisumus tämä on eikä enää tavallinen tulva.

--Yhä se vain seisoo!

--Kun ei tulle vettä kovempaa,--sanoi Matti.

Mutta tuskin oli hän sen sanonut, kun kuului huuto:--Nyt se menee!

Suvantoon oli kokoontunut puuruhka, jonka keskustana oli iso lato. Se
oli pyörinyt ja purjehtinut ympäri suvantoa, kerännyt ympärilleen
kaikkea törkyä, mitä vedessä uiskenteli, kasvanut kuin pieneksi
saareksi ja nyt se vihdoinkin ryntäsi kuin uhalla ja yhteisestä
tuumasta väylän suuta kohti ja myllyä kohti, joka seisoi räystäitään
myöten vedessä.

Nyt se menee, ei ole epäilemistäkään... Mattikin nousee jo seisoalleen
ikäänkuin apuun lähteäkseen, mutta istuutuu taas.

Sillä eihän mylly sittenkään mennyt. Siitä meni vain katto ja pari
hirsikerrosta, jotka sysäyksen voimasta keikahtivat kuin hattu miehen
päästä, pyörähtivät alas akanvirtaan, kelluivat siinä vähän aikaa ja
katosivat kuohuihin. Mutta myllyaitan seinät seisoivat yhä paikoillaan,
ja vesiratas ja hammasratas ja lyhty ja kivi jatkoivat yhä pyörintäänsä
niinkuin ei mitään olisi tapahtunut. Se vain eroa, että kun ennen
piilossa pyörivät, nyt pyörivät kaiken kansan nähtävinä, vettä jauhaen,
niin että vaahto ympärillä jauhona pölisi.

--Eipähän sittenkään mennyt!--Eipähän pakana sittenkään mennyt!
huudettiin.

--Se kun on tehty siltä varalta: karatukki kallioon upotettu, vastasi
Matti, nousi ylös kiveltään ja lähti myllynsä kattoa kosken alta
etsimään.

1899.




HÄRKÄTAISTELU.


Oli ennen muinoin Don Carlos, Espanjan kuningas, kutsunut kaikki
hovinsa herrat ja naiset, kaikki pääkaupunkinsa parhaat ja kaikki
valtakuntansa kuuluisimmat, oli kutsunut heidät Madridin suureen
sirkukseen katselemaan härkätaisteluita, jotka hän isäinsä
valtaistuimelle astumisen vuosipäivänä oli heidän huvikseen käskenyt
toimeenpanna.

Jo kauan oli tätä kansallista juhlaa, jota jalompaa ei Espanjan kansa
toista tiennyt, valmistettu, sillä siinä piti tarjottaman näytelmä,
jota ei Espanjassakaan oltu ennen nähty. Härät, joita vastaan maan
parhaiden toreadorien tuli taistella, oli sitä varten tuotu kaikkialta
maailmasta maiden ja merien takaa. Siellä piti oleman härkiä Amerikasta
ja Intiasta, Englannista ja Italiasta, Itävallasta ja Liettuan
metsistä, Unkarin ja Venäjän aroilta, pitipä olla Itämeren takaisista
maistakin, joiden nimiäkään ei oltu ennen kuultu, piti olla kesyinä
syntyneitä ja sekä villeinä että puolivilleinä pyydystetyitä.

Suurella uteliaisuudella ja jännityksellä, jopa kiihkollakin odotettiin
sentähden näytelmän alkamista. Kun kuningas oli hovinsa ja kansansa
keskeen punaisella verhotulle istuimelleen asettunut, ajoivat
taistelijat sisään arenalle: ajoivat ensiksi ratsastavat pikadorit eli
pistäjät, ritareiksi puettuina ja varustettuina peitsillä kuin pitkillä
kynillä; heidän jälkeensä astuivat silkkisillä, heleänvärisillä
nauhoilla koristetut banderillerot; ja lopuksi tulivat itse taistelijat
eli toreadorit upeissa vaunuissa ajaen, hienosti puettuina, vasemmassa
kädessä härkää ärsyttävä punainen vaate ja oikeassa kirkas keihäs
sydäntyneen rinnan lävistämistä varten--kaikki nämä käyden kuningasta
tervehtimään ja saaden häneltä luvan veristen leikkien alkamiseen.

Ja niin pian kuin pikadorit ovat asettuneet puoliympyrään vastapäätä
_el Torilin_ eli härkätallin ovea, josta eläimet päästetään sisään, ja
banderillerot pitkin arenata hajauneet, antaa kuningas merkin, ja
tallin ovi avataan. Härkä hyökkää ulos, koukistaa niskansa ja käy
pikadorien kimppuun. Pikadorit häntä hevostensa selästä peitsillään
pistävät ja väistävät hänen vimmaansa, joka kiihtymistään kiihtyy.
Hevonen toisensa perästä haavoittuu ja kaatuu maahan. Mutta kun
pikadorit ovat poistuneet, on banderillerojen vuoro astua härkää
yllyttämään, sillä tarkoitus on saada hänet vihasta silmittömäksi ja
kiukusta sokeaksi heittämällä hänen selkäänsä teräväkärkisiä keppejä,
joissa kirjavat nauhat hulmuavat. Kivusta mieletönnä karkaa silloin
haavoitettu ympäri arenaa, etsien vihollista, joka häntä aina takaa
uhkaa ja aina edestä väistyy. Silloin astuu toreadorien ensimmäinen,
espadaksi nimitetty, hänen eteensä ja hänelle punaista vaatettaan
huiskuttaa ja kirkasta keihästään välkyttää. Viimeiset voimansa kooten
hyökkää härkä häntä sarviinsa seivästämään, mutta vielä kerran väistää
vastustaja, ja kun sarvet vaatteeseen sotkeutuvat, uppoo espadan säilä
sydämeen, ja siihen kaatuu vainottu, vuodattaen verensä arenan
hiekkaan, kuninkaan ja hänen kansansa huviksi, heidän huudoilla ja
kukkasilla tervehtiessä suurta sankaria.

Niin kaatuivat Intian härät ja kaatuivat Amerikan, kaatuivat puhvelit,
bisonit, kaatuivat kaikki kuninkaan jalkojen juureen, niinkuin jo
olivat kaatuneet ne kansat, joiden maista olivat tuodut. Ylen oli
näytelmä ihana ja innostuttava, ja sitä mukaa nousi mieliala, kuta
etäisemmistä ja oudommista maista olivat kotoisin härät, jotka
vuorotellen arenalle ajettiin. Sillä hyvin oli Espanjan kuninkaasta ja
hänen kutsutuista vieraistaan huvittavaa nähdä, miten eri tavalla
tapattivat itsensä eri härät. Yksi syöksyi kohta ulos tullessaan
espadan miekkaan, toinen saatiin vasta pikadorien peitsillä
raivostumaan, kolmas pelästyi ja pakeni, mutta turvautui lopulta
banderillerojen vainoamana sarviinsa hänkin ja sai surmansa--sillä
ei sallinut arenan jalo laki pakenevaa tappaa, ainoastaan
kaksintaistelussa kaataa. »Älköönkä seisovankaan härän sydämeen miekkaa
syöstäkö, vaan odotettakoon _hyökkäystä_, ja saakoon hän _siinä_
surmansa»--niin kuului arenan toinen ikimuistoinen ohje, jonka Espanjan
kaikki kuninkaat, sirkusten suosijat, olivat noudatettaviksi
vahvistaneet.

Korkeimmilleen oli noussut katsojain innostus. Heidän poskensa
hehkuivat, silmänsä paloivat, viuhkat välkkyivät ja töyhdöt teiskuivat
--naurettiin, huudettiin, hurrattiin ja ilma oli kirkas ja kuuma,
täynnä hajuvesien tuoksua ja verihöyryjä. Viimeinen taistelun kohtaus
oli suorittamatta, yksi oli härkä vielä jäljellä.

Asettuivat pikadorit taas tavallista lukuisampina puoliympyrään tallin
oven edustalle ja hajaantuivat banderillerot ympäri arenaa ollakseen
joka taholla valmiina. Espada, joka nyt astui esiin, oli kaikista
taistelijoista taitavin ja kuuluisin, oli kaikkien suosikki, ja hänet
otettiin myrskyisillä hyvähuudoilla vastaan. Odotettiin jotakin
erinomaista, loistavaa loppua, jonka vertaista ei ennen oltu nähty,
sillä härkä, jonka kuolema oli päättävä juhlapäivän, oli kotoisin
kaukaisesta maasta, pohjoisten merien takaa, jossa villipetoja vilisee
ja jossa ihmisten tiettiin olevan yhtä villejä kuin pedot. Lienee
härkäkin, sieltä tänne tuotu, tavallista villimpi ja väkevämpi.

Mutta hämmästyksen huudahdus kävi kautta suuren sirkuksen, kun odotettu
eläin ilmestyi arenalle. Se oli pieni ja vähäpätöisen näköinen ja
lyhytsarvinen ja matalajalkainen mullikka. Eikä tullut töytäten ulos
ovesta niinkuin muut, vaan oli väkisin sarvista sisään kiskottava,
toisen edestä vedettävä, toisen takaa työnnettävä.

--Es un burro!--Aasi! Pässi!--huudettiin yhtäältä.

--Es un porco! Es un porco!--Porsas! Porsas!--kiruttiin toisaalta, ja
yksi ainoa iso yhteinen naurun hohotus täytti sirkuksen alhaalta ylös,
eikä kuningaskaan voinut olla suutaan hymyyn vetämättä.

Mutta kun härkä oli päässyt arenalle, pyörähti se tiukasti ympäri ja
miehet, jotka sarvissa kiikkuivat, ja toiset, jotka hännässä
riippuivat, lensivät kuin lingottuina selälleen maahan.

Vaikeni nauru, kuului hyväksymishuutoja.

--Ei tiedä!--Varokaa itseänne siellä!--Tukevat on sarvet!--Tanakka on
niska!--Nopsa on jalka!

--Pian hän siitä suoriutuu! Sylipainissa hän _sen_ voittaa!

Ja vetoja lyötiin ja jännitys nousi.

Päästyään irti töksähti härkä yhteen kohti, pää pystyssä ja häntä vähän
koholla, ja tarkasteli outoa ympäristöä.

--Oritta leikkii! huudettiin taas.

--Sammakko sonniksi puhaltaikse! Kohta halkeaa! Varokaa!

Mutta toiset pitivät yhä pienen härän puolta. Sen asento oli kaunis,
sen vartalo oli sopusuhtainen, sen jalka tarmokas, se voi olla
vaarallinenkin vastustaja.

Mutta ei se koukistakaan niskaansa, ei syökse sarviaan alas eikä käy
kavioillaan maata kaapimaan, niinkuin härkäin on tapana yleisöään
tervehtiä. Seisoo siinä samassa asennossa niinkuin tahtoisi tietää,
mistä on kysymys, mitä tahtovat kaikki nämä monet ihmiset.

--Auttakaa alkuun! Työntäkää tielle! Te pelkäätte, pikadorit!--huutaa
hermostunut yleisö.

Pikadori lähestyy varovasti kaarrellen, pyrkien sivulta päin pistämään,
sillä ei tunne hän outorotuisen härän tapoja, ja kuta pienempi härkä
on, sitä nopeampi on hän liikkeissään ja sitä vaikeampi väistää.

Pikadori pistää häntä. Hän pyörähtää päin niinkuin hämmästyneenä,
niinkuin kysyen, mitä se hevosineen häneltä tahtoo, mutta ei koukista
niskaansa eikä ojenna sarviaan--saa uuden piston uudelta pikadorilta ja
tekee samoin--näkee kohta koko lauman päälleen käyvän--ja pakenee.
Juoksee ympäri arenan, etsii ulos pääsyä, mutta ei löydä, sillä portti
on kiinni--yrittää hypätä yli aitauksen, mutta ei ylety.

--Pelkuri! Pelkuri!--huutavat tuhannet suut ja sadattelevat ja manaavat
espadaa kiihkein sanoin:--Pysähdytä hänet! Pysähdytä hänet!

Mutta joka kerta, kun espada asettuu eteen ja heilauttaa vasemmalla
kädellään punaista vaatettaan ja nostaa oikealla välkkyvätä miekkaansa,
hölmistyy härkä, pysähtyy, ei ymmärrä, ei käy kimppuun, pyörähtää ohi--
ja miekan täytyy vaipua maata kohti.

Huudoilla, vihellyksillä ja sadatuksilla ilmaisee yleisö ajatuksensa
toreadorin turhista ponnistuksista.

Käyvät nyt banderillerot hänen kimppuunsa ja heittävät nauhoitettuja
nuoliansa härän niskaan. Kun nuoli sattuu ja uppoo ihoon, hypähtää hän
ja koettaa pudistaa sen pois, heittäytyy maahan, kierii siinä, saa
toiset nuolet irtautumaan, mutta työntää toiset yhä syvemmälle ...
karkaa taas kivuista mieletönnä arenan ympäri sen aitavartta pitkin ja
päätyy viimein kuninkaan istuimen kohdalle, pysähtyy siihen, peräytyy
aitausta vastaan ja siihen äkäytyy. Koko sirkus hänelle huutaa ja
kiljuu, kaikki pikadorit ja kaikki toreadorit, yllyttääkseen,
kiihoittaakseen, mutta hän ei liikahda, ei päästä ketään taaksensa,
seisoo päin vihollisiinsa, kuninkaan looshi suojana selkänsä takana,
sarvet tanassa--mutta ei tee hyökkäystä, ei ota ensimmäistä askelta.

--Pian! Pian! Tee tehtäväsi, toreadori!

Mutta toreadori tekee epätoivoisia liikkeitä. Hän ei voi mitään niin
kauan kuin ei härkä tee hyökkäystä.

--Vastustele, pöllö! Lävistä toreadori!--Seivästä hänet sarviisi!--
huudetaan ylhäältä härälle.--Aja ulos se! Lopeta! Lopeta!--huudetaan
toisaalta toreadorille ja mädänneitä munia ja pahenneita hedelmiä alkaa
lennellä arenalle.

Mutta härkä ei liikahda, ei vaikka pikadorit ties pistävät yhdeltä
puolen ja banderillerot toisaalta heittävät nauhoitettuja nuoliaan
hänen selkäänsä. Hän seisoo kuin jäykistyneenä, sarvet yhä tanassa,
tuijottaen eteensä arenan hiekkaan, johon verensä valuu päästä ja
kaulasta ja kupeita pitkin.

Mitä se aikoo? Aikooko siihen äkäytyä? Eikö aio hyökkäystä tehdä, eikö
aio pakoonkaan lähteä? Aikooko siihen kuolla--seisoallaan--kuninkaan
jalkojen juureen verensä vuodattaa?

Melu taukoo hetkeksi. Mitä on tästä tuleva? Semmoista ei ole ennen
nähty! Etteikö espadoista ensimmäinen, joka kaikki maailman härät
voitti, saisi tätä pientä ja vähäpätöistä päiviltä? Mutta sehän on
häpeä hänelle, se on häpeä koko espadain kuululle ammattikunnalle,
nöyryytys koko isolle Espanjalle!

Melu alkaa uudelleen, vihellykset, sadatukset, pilkkanauru vinkuvat
viimana espadan ympärillä.

--Lopeta! Lopeta!

Mutta espada ei liikahda, seisoo ja odottaa, vartoen merkkiä
kuninkaalta, sillä ainoastaan _hän_ voi muuttaa härkätaistelun ikuiset
säännöt ja antaa käskyn kuoliniskun antamiseen.

Kuningas epäröi, espada epäröi ja aikoo jo pistää miekkansa tuppeen.

Mutta silloin vingahtaa raivoisa, vimmastunut, läpitunkeva, vihlaiseva
vihellys läpi koko sirkuksen:--Fiasco!--Fiasco!--yleisön arvostelu
epäonnistuneesta näytelmästä--kaikki on menetetty--kaikki vaikutus
pilattu--koko komea näytäntö päättyy pilkkaan ja nauruun.

Eikä espada enää epäröi. Hänen miekkansa välähtää, hän hyökkää härkää
kohti ja upottaa sen kahvaansa myöten rintahan härän, joka hänen
edessään seisoo, sarvet tanassa, eteensä tuijottaen. Härkä vaipuu
polvilleen, kaatuu kyljelleen, hurmeinen haava rinnassaan.

Mutta tuskin on se tehty, kun kuuluu kaikilta haaroilta huuto:

--Murhaaja! Teurastaja!--Murhaaja! Teurastaja!--Eikä tiedä ääriään
katsojain inho.

Yrittävät huutaa hovimiehet, pikadorit ja banderillerot:--_Viva el
espada! Viva el Rey! Viva Espana_!

Mutta sirkus huutaa:--Alas espada!--_Viva el heroico torito! Viva el
chiquito heroico_!--Eläköön pikkuinen urhea härkä!--ja he heittävät
alas arenalle kukkasia ja viuhkoja ja hattuja ja hautaavat niiden alle
tuon pienoisen härän, joka, tuotuna kaukaisesta maasta pohjoisten
merien takaa, Madridin suuressa sirkuksessa ja kuninkaan itsensä
jalkain juuressa teurastettiin suurten juhlapäiväin päättäjäisiksi--
vaikkei ollutkaan sarviaan vainoojiaan vastaan seivästänyt.

1899.




ISÄNNÄN MALJA.


Kaisaniemessä oli taas maisterikekkerit, tuossa isänmaallisten
muistojen ja lukemattomien juhlamaljojen ja maljapuheiden vanhassa,
kuuluisassa Kaisaniemessä oli maisterikekkerit sinä helmikuun
kuuluisana lauantaina.

Päivällinen oli syöty, pöytä oli vapautettu ruokatamineistaan ja puettu
kahviasuunsa siihen kuuluvine konjakki-, likööri- ja punssihelyineen,
joita ahkerasti soitettiin ja sormittiin ja sitä soittoa heleällä
naurulla ja hilpeillä puheilla säestettiin.

Olihan nuorilla miehillä aihetta iloon, oli syytä pitää pitojaan:
tulevaisuus oli porttinsa avannut, tie oli leveä ja tasainen edessä ja
matkan määrä varma, joskaan ei yhteiskunnan korkeimmille kukkuloille,
niin ainakin sen päivänpuoleisille rinteille.

Puheita oli tavallisuuden mukaan pidetty useita sekä isännille että
vieraille; puhuja toisensa perästä oli noussut ylös, ja vähitellen oli
melkein jokainen pitänyt puheensa, enemmän tai vähemmän keskeytetyn,
niinkuin on tapana täällä Suomessa, jossa miehet juhlatuulella
ollessaan niin kernaasti sanaisen lippaansa selkoselälleen avaavat.

Puhe isänmaalle oli vielä pitämättä ja olisi ehkä jäänytkin pitämättä,
ellei yht'äkkiä olisi tullut samppanjaa pöytään. Mistä samppanja oli
pöytään ilmaantunut, sitä ei kukaan tiennyt eikä kysynyt. Ei juuri
koskaan tiedetä, kuka samppanjaa tarjoo. Se on lahja, jonka antaja
useimmiten pyytää pysyä tuntemattomana. Nyt oli tarjooja arvatenkin
jonkun rikkaan isän poika, sillä niitäkin oli useita vasta
valmistuneissa maistereissa--niitä on nyt enemmän kuin oli ennen.

Oli miten oli, mutta samppanja muistutti oitis erästä nuorta miestä
siitä, että isänmaan malja vielä oli tyhjentämättä.

--Hyvät herrat!--sanoi hän ja kilisti ja tarttui helmeilevään lasiin.--
Tahtoisin esittää maljan isänmaalle. En sille vanhalle ja vakavalle
äijälle, joka peräpenkillä istuu ja aina sieltä sormellaan varottaa ja
sanoo: »Muistakaa, mitä olette minulle velkaa, pojat!» Vaan sille
iloiselle immelle, joka tanhualla tepastelee ja karkeloihin kutsuu ja
vaatii välistä kanssansa pyörähtelemäänkin ja sanoo: »Maljanne,
veikkoset, täyttäkää, kun nuoruuden aika on vielä!» Onhan se hyvä, se
äijäkin, varsinkin kun se meistä niin hyvää huolta pitää, antaa mille
viran, mille muun hyvän toimeentulon, sillä ukolla on kolikoita kirstun
pohjassa, vaikka hän välistä vähän kitsasteleekin. Ei maamme ole meille
ollenkaan niin köyhä ja kullaton, kuin miksi sitä runoilijat laulavat.
Ei se ollenkaan ole se karu korpi, jota meidän muka täytyy
katketaksemme kaivaa. Se on jo vankassa ja varmassa viljelyksessä oleva
talo, jonka pellot kasvavat, kun niihin vain kylvetään, ja jonka
viljelyksiä laajennamme vain silloin, kun muilta töiltämme joudamme.
Eikä ole naapureistakaan vastusta eikä rajoista riitoja, kun maa on
laillisesti aidattu ja pyykitetty. Sentähden sallittakoon meidän
välistä hauskaakin pitää! Ei Suomi aina surra saa, olkoon aikansa
ilollakin! Ei meillä ole mikään hätänä. Tyhjentäkäämme iloisen Suomen
malja! Juokaamme se kuohuvassa samppanjassa! Juuri samppanjassa se
juokaamme, tämän iloisen Suomi-impemme malja! Ei äijä siitä köyhdy, ei
sen varat siitä vähene! Hyvät herrat, mitäpä pitkistä puheista! Minä
kohotan tämän korean lasin, jossa jalo neste helmeilee...

Kaikki muutkin kohottivat lasinsa ja odottivat vain tilaisuutta niitä
tyhjentääkseen, sillä samppanja on juomaa, jota malttaa keittää, mutta
ei jäähdyttää. Oltiin juuri räjähtämäisillään eläköönhuutoon, kun ovi
suurella paukkeella lensi auki ja sisään syöksyi yksi vieraista,
heittäen pöydälle erityiseen lisälehteen painetun sähkösanoman.

--Lukekaa tuo! huusi hän.

--Mitä se on?--kysyi puhuja.

--Lue!--Lue ääneen!

--Anna tänne!

Hän luki sen, toisten seisoessa siinä kuin kivettyneinä samaan
asentoon, missä olivat olleet aikoessaan juuri tyhjentää
samppanjamaljansa iloisen isänmaansa kunniaksi.

Ei kukaan tiennyt, mitä sanoisi. Äänettöminä vaipuivat he istualleen
pöydän eteen sille sijalleen, mistä olivat nousseet laseihin
tarttuessaan. Kuului vain katkonaisia huudahduksia:--Mitä tämä tietää?
--Siinäkö siis ollaan?--Onko se mahdollista?--Kaikkiko mennyttä?

Samppanja oli unohtunut laseihin, se siinä poreili, väljähtyi,
heikkoni, muuttui äiteläksi, imeläksi sokerivedeksi.

Äskeinen puhuja oli hänkin vaipunut tuolilleen, heitettyään luotaan
lehden, joka ratisten kulki miehestä mieheen, jokaisen tahtoessa vielä
omin silmin nähdä, mitä siihen oli kirjoitettu. Hän istui syrjittäin
pöytään, eteensä tuijottaen, epämukavassa asennossa, jota ei muistanut
korjata. Oli kuin olisi hän yht'äkkiä vanhentunut, kuin olisivat posket
kalvenneet ja silmät painuneet syvemmälle kuoppiinsa.

Yht'äkkiä hän, kun lehti tehtyään kierroksen pöydän ympäri taas rasahti
hänen edessään, hypähti ylös.

--Hyvät herrat!--huusi hän ja hänen poskensa hehkuivat taas, hänen
silmänsä paloivat.--Aikomukseni oli esittää isänmaan malja, tulin
keskeytetyksi...

Hänen kätensä vapisivat, hänen huulensa värähtelivät. Ympärillä olijat,
jotka olivat yhtä liikutetut kuin hänkin, olivat kohonneet ylös,
laseihin ei kukaan tarttunut, kun ei hänkään sitä tehnyt.

--Minä puhuin roskaa!--huusi hän. Minä olin tyhmä! Minä olin
lyhytnäköinen, kevytmielinen keltanokka! Ja te olitte yhtä tyhmiä kuin
minäkin! Me tässä isänmaatakin muistamme, kun viina päähämme kihoaa! Me
tässä itsekkään elämänilon samppanjamaljoja, kun vaara uhkaa! Häpeä
meille! Pois samppanja! Pois punssit, konjakit ja liköörit--te vakoojat
ja villitsijät piiritetyssä linnassa! Älköön märkääkään tulko tästä
lähin huulieni yli! Pois!--alas siitä! Ulos!

Hän oli tarttunut pöytäliinaan, hän teki tempauksen kädellään, ja
maahan menivät täydet samppanjalasit, maahan puolityhjät punssipullot,
maahan menivät helisten liköörit ja konjakit.

--Nyt eläköön isänmaa! Eläköön taas entinen Suomi! Eläköön ankara äijä,
joka peräpenkillä istuu!

Kaisaniemen seinien sisällä, vanhan kuuluisan Kaisaniemen ahtaiden
seinien sisällä kajahti eläköönhuuto niin voimakas ja niin kiukkuinen,
että tuntui kuin olisivat seinät laajenneet ja katto kohonnut.

1899.




HOVINEUVOKSETAR.

Kuvaus routavuosien alkuajoilta.


Kansakoulun opettajatar istui kirjoittamassa kirjettä toisessa
pitäjässä olevalle virkatoverilleen.


Huhtikuussa 1899.

»Rakas Anna!

Kiitos kirjeestäsi! Niin, mistäpäs nyt muustakaan kirjoittaisi näinä
aikoina kuin siitä, mikä tätä nykyä on kaikkien sydämillä ja kaikkien
huulilla. Vaikeat ovat ajat. Itkin ensin, mutta sitten nielaisin
kyyneleeni. Suruni tuli siitä, etten tiennyt, mitä tehdä, etten
ymmärtänyt, kuinka osaisin olla isänmaalleni hyödyksi. Mutta suru
vaihtui miltei iloon, kun minulle sanottiin ja minä itsekin sen
ymmärsin, että juuri me, kansan opettajat ja kansan kasvattajat, tätä
nykyä eniten voimme. Meidän työstämme riippuu kaikki, sanoi tarkastaja,
ja minä olen tavannut miehiä ja naisia, jotka ovat minua onnitelleet,
että olen siinä asemassa, että näin suoranaisesti, ihan ammattinani
voin tehdä sitä, mihin kaikkien halu ja harrastus tätä nykyä
suuntautuu.

Mutta en minä ole ainoastaan rauhoittunut, minä olen melkein
juhlatuulella. Ei, Jumala paratkoon, tämä työala ole kiitollinen eikä
kevyt, sen tiedämme. Ensimmäisen innostuksen ajan ohi mentyä oli se
minullekin muuttunut koneelliseksi ja viralliseksi. Ei ole kansakoulun
opettajan virka ihmisten silmissä kohta kummempi kuin muukaan virka,
tehköön hän velvollisuutensa ja kantakoon siitä palkkansa. Niin ennen,
toisin nyt! Nyt on taas elämällä sisältöä, nyt se taas se suuri
tarkoitus, tehtävämme isänmaallisuus, seisoo totisena edessä niinkuin
ennen Cygnaeus-vainajan ensi aikoina. On, niinkuin olisi uudistus ja
jalostus tapahtunut, niinkuin olisi toimintaan uutta henkeä puhallettu.
Kai tuntuu sinustakin niinkuin minusta. En tiedä enää väsymyksestä, en
enää välitä selänpakotuksesta, näyttää siltä kuin ihmisetkin paremmin
käsittäisivät, mitä on koulumme, on niinkuin herrasväetkin katsoisivat
meitä suuremmalla kunnioituksella kuin ennen ja niinkuin rahvas
liittyisi likemmä kouluansa. Toisivat nyt kesken lukukaudenkin
lapsiaan, jos olisi tilaa.

Se kotikoulupuuha minua varsinkin innostuttaa. Tiedätkö, mistä syystä?
Siitä syystä, että kyllä siitä ei varmaankaan tule mitään ilman meidän
apuamme. Herrasneidit ja ylioppilaat tohahtavat kyllä, mutta siihen se
jää, siitä saat olla varma, ja meidän se on korjattava tieltä. Olen
aivan haltioissani, että me vielä voimme tämänkin taakan sälyttää
selkäämme.

Kai on teilläkin ollut listoja liikkeellä kansanvalistusasian
hyväksi--»

       *       *       *       *       *

Hän keskeytti hetkeksi kirjeensä ja otti laatikostaan esille
keräyslistan.

Liikutuksella ja mielihyvällä tarkasteli hän listaa, johon hän oli
koonnut varoja kotikoulujen ja kansansivistyksen hyväksi. Summat eivät
olleet suuria, mutta sarakkeet olivat sitä pitempiä. Sivuittain
kulkevia pennien sarakkeita keskeytti vain silloin tällöin jokin
suurempi numero markkain osastossa. Kömpelöllä kädellä oli useimmat
nimet ja numerot merkitty, tiheässä oli puumerkkejäkin ja usein oli hän
itse saanut kirjoittaa antajain nimen. Oli ollut niitä, jotka eivät
olleet mitään antaneet, mutta toiset olivat säestäneet antejaan
sanoilla, joita muistellessa hänen sydämensä lämpeni.--»Ilolla siihen
annetaan!»--oli yksi sanonut.--»Lämpimällä kädellä» oli toinen sanonut
osasensa merkitsevänsä. »Vaikka viimeiseen penniin, jos tarvitaan», oli
joku kolmas lisännyt. Ne olivat »lesken ropoja» melkein kaikki nuo
lahjat, sillä hän oli saanut paikkakunnan köyhimmät kodit käydäkseen.
Rikkaille aiotut listat kulkivat toisia teitä.

Mutta oli siinä yksi suurikin summa, kymmenkertaisesti suurempi kuin
muiden yhteensä.

Ja sitten hän taas jatkoi:

       *       *       *       *       *

»Mutta nyt täytyy minun ihan alusta alkaen kertoa eräs tapaus, joka
sattui minulle viime viikolla. Olin juuri laskemassa yhteen täältä
keräämiäni roposia, kun rappujen eteen ajaa hänen armonsa hovineuvoksen
rouva v. M.

Mistäs nyt tuuli puhaltaa?--ajattelin, sillä ei sitä herrasväkeä ole
meidän kansakoulullamme nähty muuta kuin mitä herra hovineuvos kerran
kävi kuvernöörin kanssa virkansa puolesta, kun tämä oli
tarkastusmatkalla.

Sinä tiedät, millaista se yleensä on tämä herrasväki täälläpäin. Harvat
heistä kansan sivistyksestä välittävät, varsinkaan suomalaisesta.
Suomalaiset koulut ovat heistä vain kiihoitusahjoja.

Mitä erittäin tulee hovineuvoksen herrasväkeen, niin rouvanhan sinä
tunnet, näit hänet viime kesänä asemalla, jossa hän tervehti niin
armollisesti kuin olisi tehnyt erityisen kunnian semmoiselle maan
matoselle kuin minä. He ovat lapsettomia ja suurimman osan vuotta
asuvat Helsingissä, ainoastaan kesät täällä kartanossaan. Ei mitään
harrastusta henkisiin rientoihin, ei pennilläkään muisteta tätäkään
koulua, vaikka on vain järvi väliä. »Kansa», varsinkin suomalainen,
ovat sanoja, jotka soivat ohi korvien.

No niin, hovineuvoksetar ajaa rappujeni eteen ja tulee sisään ja pyytää
saada puhutella minua kahden kesken. Oli erinomaisen kohtelias, melkein
nöyrä ja kasvot hyvin totiset.

--Voi, voi, näitä aikoja, sanoi hän, kun olimme istuutuneet. En ole,
rakas neiti, saanut unta yökausiin, sittenkuin ... minä aina vain sitä
ajattelen. En minä ymmärrä näitä asioita, mutta sen sanoo minulle
omatuntoni, että jotakin on tehtävä.

--Isänmaa kysyy nyt kyllä meidän kaikkien työtä.

--Niin, niin, isänmaa, niin, isänmaa. Olen puhunut siitä mieheni
kanssa, mutta hänellä on siitä omat mielipiteensä. Mekin saimme listan,
mutta tässä ei nyt ole siitä kysymys. Minulla olisi tässä sata markkaa
omia säästöjäni, joita voin käyttää kuinka tahdon. Ne ovat tässä
pankkikirjassa ja minä tahtoisin antaa ne, mutta en tiedä, mutta te
voitte varmaankin sanoa, mihin tarkoitukseen ne parhaiten...

Esitin hänelle listan, joka oli edessämme pöydällä.

--Siihen uuteen kansansivistysrahastoon ... niin, onhan se, mutta kun
mieheni ... hän sanoo, että sillä on valtiollisen kiihoituksen leima
... hänellä on nyt omat mielipiteensä ... ja hänen asemansa...

--Jos ei hovineuvoksetar tahdo siinä muodossa, niin ehkä sopisi
jollekin muulle seuralle.

--Sanokaa, mille muulle?

--Esimerkiksi Suomalaisen Kansakoulun Ystävälle.

--Ei--ei--

--Kenties sitten Kansanvalistusseuralle.

--Mutta eikös sekin ole semmoinen fennomaaninen...

--Sen johto ja hoito on kyllä suomenmielisten käsissä, mutta--

--Niin, niin! Ei, ei, en minä mielelläni semmoiseen.

--Mutta ehkä sopisi rouvan itsensä ostaa lukemista, esimerkiksi tilata
sanomalehtiä.

--Mitä lehteä?

--Esimerkiksi paikkakunnan lehteä.

--Herra varjelkoon!--jota minun mieheni on kieltänyt kuljettamasta
postilaukussaan. Ei, ei! Sitten ennemmin ei mitään.

Luettelin hänelle nyt joukon juuri ilmestyneitä kansankirjasia. Ne
olivat hänelle kaikki tuntemattomia. »Minä luen niin huonosti suomea.»
Eikä hän ollut nähnyt niistä mitään pääkaupungin lehdissä esiteltävän.
Jotakin, jossa ei olisi mitään valtiollista vivahdusta, mieluimmin
jotakin uskonnollista. En voinut tuossa tuokiossa esittää mitään
sopivaa. Hän olisi mieluimmin tahtonut ostattaa vaatteita lapsille.
Mutta kun minun mielestäni isänmaallisen lukemisen tarve nyt oli
suurempi kuin vaatteiden, niin luopui hän siitä.

--Eikö ole jotakin Topeliukselta, jotakin, jota voisin hyväksyä?

--Onhan »Luonnon kirja», sanoin puoleksi leikillä,

--Tepä sen sanoitte!--huudahti hän ja tarttui käteeni.--Olen teille
erinomaisen kiitollinen, neiti hyvä. Kuinka en sitä itse! Saanko
vaivata teitä ostamaan sitä.

--Koko rahallako?

--Niin, tehkää se, tehkää se. Tässä se on.

Työnsin hänelle listan ja kehoitin häntä merkitsemään siihen nimensä ja
antinsa ja eri sarakkeeseen, mihin tarkoitukseen rahat oli käytettävä.

--Se on tarpeetonta, sanoi hän.--Pyydän, että asia jää meidän
keskeiseksemme. Mieheni on kieltänyt minua sekaantumasta mihinkään
valtiolliseen agitatsioniin ... hän on juuri pyytänyt eroa virastaan
... se voisi ehkä tuottaa ikävyyksiä eläkkeen suhteen.

Lupasin viedä salaisuuden mukanani hautaan, ja kiitellen ja hyvästellen
lähti rouva.

En tahdo ketään tuomita. Onhan »Luonnon kirja» mainio kirja, joskaan
nyt ei juuri tähän tarpeeseen. Mutta hän oli tosissaan, rouva parka;
hänessä näytti heränneen vilpitön harrastus tehdä jotakin isänmaan
hyväksi. Kansassa on se jo aikoja sitten herännyt, ja hyvähän on, että
se kerran herää näissä herroissakin. Toivokaamme, että toteutuu
sananlasku: parempi myöhään kuin ei koskaan. Kun ei vain siihen jäisi,
pahimmasta omantunnon moitteesta pääsemiseen. Kenties
hovineuvoksetarkin sitten taas, kun mies on saanut eläkkeensä! Mutta
kyllä minusta on sentään turvallista tietää, että meillä kansakoulun
opettajilla on niin pienet eläkkeet, ettei niiden menettämisen pelon
tarvitse estää meitä isänmaata pelkäämättä palvelemasta.--

Siskosi Hanna.»




KIUSAAJA.



(Hänen ylhäisyytensä yksityinen vastaanottohuone. Hänen ylhäisyytensä
on aamutakissaan. Poliisimestari, entinen kaartinkapteeni, täydessä
univormussaan, tulee sisään, pysähtyy ovensuuhun ja tervehtii
sotilaallisesti. Hänen ylhäisyytensä menee teeskennellyn ystävällisesti.
häntä vastaan.)

HÄNEN YLHÄISYYTENSÄ: Ahaa, Ivan Petrowitsch! käykää peremmä, käykää
peremmä, rakas ystäväni! Vai niin, pankaa lakki tähän tuolille ja
riisukaa miekkanne. Istukaa tähän sohvaan ... ei mitään virallisuuksia
... tahdoin puhua kanssanne niinkuin toverin kanssa ... tehkää hyvin!

KAPTEENI: (panee pois lakkinsa ja miekkansa.) Niinkuin teidän
ylhäisyytenne käskee.

HÄNEN YLHÄISYYTENSÄ: Minä en käske, minä vain pyydän, rakas Ivan
Petrowitsch--olemmehan tavallamme asetovereita ... samasta
sota-akatemiasta.

KAPTEENI: (istuutuu sohvaan niin kauas kuin suinkin voi hänen
ylhäisyydestään.).

HÄNEN YLHÄISYYTENSÄ: Kas niin, jahah, te voitte hyvin ... sehän on
mainiota ... ja kaikki muuten tarpeellisessa kunnossa. Apropos, olette
saanut salaisen kiertokirjeeni Hänen Korkeutensa matkasta?

KAPTEENI: Olen, teidän ylhäisyytenne.

HÄNEN YLHÄISYYTENSÄ: Päivä ei vielä ole määrätty, mutta olen jo nyt
tahtonut ilmoittaa maan poliisiviranomaisille asiasta, niin että he
voivat ryhtyä tarpeellisiin toimenpiteisiin Hänen Korkeutensa
vastaanottamiseksi.

KAPTEENI: Kaikki on oleva aikanaan valmiina, teidän ylhäisyytenne.

HÄNEN YLHÄISYYTENSÄ: Tietystikin tulee koko maa, mutta erittäinkin maan
pääkaupunki tekemään velvollisuutensa? Vai niitä luulette?

KAPTEENI: Olen vakuutettu siitä, että maa tulee tekemään
velvollisuutensa.

HÄNEN YLHÄISYYTENSÄ: Kaikkialla, missä Hänen Korkeutensa ennen on
matkustanut, ovat asianomaiset, sekä sotilas- että siviiliviranomaiset
tehneet enemmänkin kuin velvollisuutensa ... pystyttäneet
kunniaportteja, toimittaneet lähetystöjä ... te ymmärrätte? Se on
kaunis tapa Hänen Korkeutensa kotimaassa--ja kai myöskin Suomessa?

KAPTEENI: (vaikenee.)

HÄNEN YLHÄISYYTENSÄ: Ette saa käsittää minua väärin ... en suinkaan
tahdo millään tavoin pakottaa ... sen tulee tietysti tapahtua itsestään
... luuletteko?

KAPTEENI: Mikä tapahtuu, se tapahtuu varmaankin itsestään.

HÄNEN YLHÄISYYTENSÄ: Niin, tietysti ... tahdoinkin oikeastaan vain
tietää, mitä luulette, että kansa ... tehän tunnette heidän
mielialansa?

KAPTEENI: Suomalaiset ovat hitaita hurraamaan, teidän ylhäisyytenne.

HÄNEN YLHÄISYYTENSÄ: Mutta hitaatkin voi saada hyvän esimerkin avulla
innostumaan.

KAPTEENI: Suomalaisilla on vanha sananlasku, joka sanoo: ei kukko
käskien laula.

HÄNEN YLHÄISYYTENSÄ: Vai niin! (Väkinäisesti naurahtaen.) Vai on niillä
semmoinen sananlasku. Käskien laula? Mutta eihän ole kysymys käskystä,
ainoastaan esimerkistä, tai sanokaamme vain: merkistä, jonka joku
joukolle antaa. Toivon siis saavani teiltä, hyvä Ivan Petrowitsch,
tietää kaikesta, mitä valmistellaan, mitä on tekeillä--suhteessa
niinkuin toisessakin?

KAPTEENI: Olen vast'edes niinkuin tähänkin saakka jättävä jokapäiväisen
raporttini teidän ylhäisyytenne kansliaan.

HÄNEN YLHÄISYYTENSÄ: Ei, ei, ei kansliaan, vaan minulle itselleni,
mieluimmin suullisesti.

KAPTEENI: Olen tekevä velvollisuuteni, teidän ylhäisyytenne.

HÄNEN YLHÄISYYTENSÄ: (laskee kätensä hänen polvelleen.) En pyydä sitä
velvollisuutena esimiestä kohtaan, vaan persoonallisena palveluksena
minulle. On asioita, jotka ovat olemassa ainoastaan meitä varten, teitä
ja minua ... mitä kerrotaan, mitä huhuja ... mitä eräät henkilöt ... te
ymmärrätte?

KAPTEENI: (on vaiti, hetken äänettömyys.)

HÄNEN YLHÄISYYTENSÄ: Mutta enhän oikeastaan aikonutkaan kaikesta tästä
... sillä ei ole mitään kiirettä. Vielähän ehdimme.--Näytätte niin
rasittuneelta, Ivan Petrowitsch ... paljon työtä ja huolta, eikö totta?
Liian paljon! Sanokaa, kuinka suuret ovat tulonne?

KAPTEENI: Palkkani on viisituhatta markkaa, vapaa asunto, valo ja puut.

HÄNEN YLHÄISYYTENSÄ: En kysynyt _palkkaanne_, tarkoitan: kuinka paljon
teillä on _tuloja_?

KAPTEENI: Teidän ylhäisyytenne, minulla ei ole muita tuloja kuin
palkkani.

HÄNEN YLHÄISYYTENSÄ: Kuinka ei? Ei muita tuloja kuin palkkanne?
Viisituhatta markkaa!

KAPTEENI: Asunto, valo ja...

HÄNEN YLHÄISYYTENSÄ: Ei täyttä kuutta tuhatta! Onko se mahdollista?
Virkamiehellä teidän asemassanne, niin vastuunalaisessa virassa, sehän
on ... teillä pitäisi, rakas, rakas Ivan Petrowitsch, teillä pitäisi
olla ainakin ruplissa se, mikä markoissa. Olette varmaan ollut
pakotettu tekemään velkoja?

KAPTEENI: Teidän ylhäisyytenne, en ole ollut siihen pakotettu.

HÄNEN YLHÄISYYTENSÄ: Mutta ei kai teille kuitenkaan olisi
vastenmielistä saada joitakin sivutuloja?

KAPTEENI: Pyydän anteeksi, mutta minä en ymmärrä, mitä teidän
ylhäisyytenne tarkoittaa.

HÄNEN YLHÄISYYTENSÄ: Ette ymmärrä. (Nauraa.) Mutta, rakas Ivan
Petrowitsch, minä tarkoitan: jotakin ylimääräistä, jotakin erikoista
palkkiota joistakin erikoisista palveluksista.

KAPTEENI: En tiedä tehneeni mitään erityisiä palveluksia, joilla olisin
ansainnut...

HÄNEN YLHÄISYYTENSÄ: (käsi uudelleen kapteenin polvella.) Minun
tarvitsee vain sanoa sana, ja te voitte saada esim. ritarimerkin ja
sitä seuraavan vuotuisen apurahan, lisän pieneen palkkaanne, joistakin
erikoisista palveluksista--tulevaisuudessa.

KAPTEENI: (jäykästi.) Kiitän teidän ylhäisyyttänne, mutta, niinkuin
minulla jo oli kunnia sanoa, minä tulen hyvin toimeen sillä palkallani,
mikä minulla on.

HÄNEN YLHÄISYYTENSÄ: Olette kovin vaatimaton herra, kapteeni.
(Tarkastaa häntä terävästi.) Tai ehkä kovin vaativainen. (Nousee ylös
merkiksi, että puhelu on lopussa.)

KAPTEENI: (on vyöttänyt miekkansa ja ottanut lakkinsa). Onko teidän
ylhäisyydellänne mitään muuta käskettävää?

HÄNEN YLHÄISYYTENSÄ: (viitaten virallisesti.) Saatte mennä! Hyvästi!

KAPTEENI: (käsi lakin liepeessä.) Jumala varjelkoon, teidän
ylhäisyytenne! (Poistuu kankean virallisesti.)

HÄNEN YLHÄISYYTENSÄ: (yksin miettii hetken, yht'äkkiä hänelle selviää.)
Ah, nyt tiedän! Hän ottaa tietysti lahjoja heidän salaisesta
agitatsionirahastostaan!

1899.




VELJENI VIERAILLA MAILLA.


Minä näin sinut taas, Suomen maa, kun kaitaisena juovana kohosit meren
reunasta, ja tervehdin ihastuneena laivan kannelta ulkoriuttojesi
kallioita, joita ihanampia en tiedä olinpaikkoja lämpiminä lounastuulen
päivinä, kun muistin, että--jäivät veljeni vieraille maille.


Näin sinun pääkaupunkisi sataman heleän kesäaamun autereessa yhtä
eloisana kuin ennenkin laivoineen ja pursineen ja lepattelevine
purjeineen--ja joka ikkuna tervehti minua, niinkuin olisi ollut omani,
ja huulillani heräsi jo huudahdus, ettei ole vertaisesi minulle edes
Venetsiakaan, kun muistin, että--ovat veljeni vierailla mailla.


Riensin kotia kohti järven rannalle, vihertävän niittyni niemeen, jossa
ruohikko nuokkui ja kaisla kähisi ja laine loiski niinkuin ennenkin, ja
aioin työntää venheeni vesille, kun muistin, että--jäivät veljeni
vieraille maille.


Oli juhlivainen juhannus, kukkuivat käköset, linnut viserteli, kokot
hulmusi, ja järvien takaa soi tutut laulut, ja täyttyi mieleni
vanhoilla tunnelmilla, joiden valtaan taas aioin antautua, kun muistin,
että--ovat veljeni vierailla mailla.


Teki mieleni tuttuun kotipuoleen, tahdoin nähdä Puijon ja halusin
katsella Kallavettä ja entistä kotia ja isäni asuntoa, missä parhaat
päiväni olin elänyt ja toiminut ja toivonut yhdessä omieni kanssa--
mutta mitä minä nyt siellä, kun--jäivät veljeni vieraille maille.


Hain seuraa, etsin ystäviä, koetin tuttavieni tykönä turhaan unohtaa,
että--ovat veljeni vierailla mailla.


Enkä ymmärrä minä, että päivä voi purjeita valaista ja laine lepattaa
ja linnut laulaa ja käki kukkua--ja ihmiset iloita ja nuoret nauraa ja
vanhat askareissaan viihtyä, vaikka--ovat veljemme vierailla mailla.


Sillä eiväthän ne ole vain _minun_ veljeni, jotka ovat vierailla
mailla.

Keväällä 1904.




KANSAN TUOMIOITA.


Juhlallinen on kansan tuomion julistus:

Hämärässä yössä seisovat he syytettyjen parvekkeella, kansan
vartiomiesten välissä, joilla on kädessään kynttilät kuin peitset.
Alhaalla pimeydessä seisoo satatuhantinen tuomarijoukko, joka
sadallatuhannella suulla niinkuin yhdellä suulla lausuu tuon yhden
ainoan sanan, tuon tyynen, peruuttamattoman: »Pois!»

       *       *       *       *       *

Sattuva on kansan tuomio, ja nopea on sen täytäntöönpano. Ei kysy se
muotoja, ei tiedä se vanhoista, virallisista lakitavoista:

»Sinä, joka heidän kaupungistansa karkoitit outoja vesiä soutamaan
meidän parhaat poikamme, käy nyt itse soutamaan syksyisiä salmia, lähde
nyt itse tutisemaan likaisia teitä.»--Eikä anna kansa hänelle aikaa
asiainsa järjestämiseen, niinkuin ei hänkään antanut. Pakolaisena ja
peläten kurjaa henkeänsä, jota ei kukaan tahdo häneltä ottaa, vavisten
viluisessa yössä harhailee hän sinne tänne talottomia taipaleita, joita
ennen valjakon vetämänä selkäkenoherrana ylpeästi ajeli.




E IL TRADITORE DELLA PATRIA.


Käyskelimme Pistoian kaupungin katuja, pistäytyen tuon tuostakin
kirkkoihin, tähystellen sieltä tultuamme vanhoja palatseja ja pysähtyen
helteeltä suojaa etsien holvien alle ihailemaan torneja, huippuja,
päätyjä ja pilareita; silloin tällöin teki katse kaaren ylös Toskanan
vuorien huipuille ja rinteille.

Emme nähneet muuta kuin kauneutta, emme ajatelleet ilmain alla muuta
olevan kuin ihanuutta, taidetta, suloisia madonnia ja vienoja,
viehättäviä maailman vapahtajia, jotka jättivät mieleemme hymyä ja
herttaisuutta ja sen verran totisuutta ja hartautta kuin sitä oli
niiden apostolien ja patriarkkain ja pyhimysten kasvoilla, jotka
milloin polvistuen, milloin päätään alas painaen, milloin vain kädet
ristissä rinnan päällä lasta ihaillen palvelivat. Jos kansain luonne
kuvastunee heidän itselleen tekemissään ylimmissä ihanteissa, ja jos
uskonto lienee semmoinen kuin sen harjoituksessa käytettävät kuvat,
niin lienee tämä Italian kansa yhtä leppeä ja sovinnollinen kuin sen
madonnat ja sen madonnain lapset, ja sen uskonto yhtä kaunis kuin sen
taide, jos näet on totta vielä sekin, että taiteilijat tulkitsevat
aikansa ylimmän ja kansansa sisimmän ja pyhimmän.

Näissä ajatuksissa astellen olimme taas tulleet kirkolle jollekulle
jonkin pienen torin reunaan ja aioimme sisään etsimään jotakin uutta
vivahdusta vanhaan tunnelmaan.

Ovi sattui olemaan kiinni kerran täälläkin, missä kirkkojen ovet ovat
auki melkein aina. Osui silloin silmäämme ovenpieleisestä pilarista
musta nokeutunut naama, paksuhuulinen, pulleaposkinen, litteänenäinen
miehen pää. Sitä ei oltu siihen pilaria tehtäessä pantu, se ei kuulunut
kirkon koristeveistoksiin, vaan oli joskus jäljestäpäin isketty siihen,
isketty kuin vihan vimmassa, niin että pilariin oli tullut kolo ja pään
takaraivo litistynyt kokoon.

Mikä tuo on? Mitä tämä merkitsee? Ja mitä varten on se siinä, kirkon
ovella? Ja miksi ovat sen nenä ja naama noetut?

Siellä on tuolla taiteen maassa, jossa taltta ja sivellin aina ovat
puhuneet enemmän kuin kynä, kaikki paikat täynnä vertauskuvia, joita
ohimenevä matkamies ei puoliakaan ymmärrä eikä ehdi niistä selkoa ottaa
ja joiden merkityksen perille hän voi tulla vasta pitkällisten
tutkimusten kautta.

Lapsilauma leikki torilla ja kun näkivät meidän siinä seisovan,
riensivät luo ja pieni poikanen tuli joukosta esiin ja sanoi kysymättä
osoittaen päätä pilarin kyljessä:

--E il traditore della patria!

Se oli siis isänmaan pettäjän muistopatsas, joka oli pystytetty pyhän
huoneen ovelle. Kysyin kuka? milloin? mutta poika vastasi vain: _E il
traditore della patria_! äänellä, joka ilmaisi, että asia oli niin
luonnollinen ja ymmärrettävä, ettei sen enempiä selityksiä kaivannut.
Siinä oli hänellä isänmaan kavaltamisen vertauskuva, symbooli siitä.
Siksi se oli ruma ja sen naama noettu, ja hän teki pyyhkäisevän
liikkeen niinkuin näyttäen, miten tuo nokeaminen tapahtui.

Pistoia oli aikoinaan ollut pieni, vapaa valtio, joka kävi sotia ja
taisteluita toisten kaupunkien kanssa. Se oli ollut asukkailleen oma
pieni isänmaansa omien muuriensa sisässä. Kun kerran keskiaikana--niin
kertoi vanha opaskirja, jonka sitten sain käsiini--naapurikaupunki
Lucca sitä piiritti, oli Pistoiassa mies, nimeltään Filippo Tedici,
joka puoluelaistensa avulla aikoi luovuttaa kotikaupunkinsa vihollisen
päällikölle, jonka nimi oli Castruccio, ja tämä Baijerin kuninkaalle
Ludvigille--niin oli heidän keskensä sovittu. Mutta petos saatiin ilmi
ja Filippo Tedici pakeni ominensa vihollisen leiriin, mutta voitettiin
vuoristossa Popiglion sillan luona. Tämän jälkeen päätettiin kaikkien
isänmaan petturien peloksi asettaa hänen päänsä kuva kaupungin
julkisimpaan paikkaan. Ja joka kerta, kun juhlakulkue kävi tuohuksia
kantaen kirkon ovesta sisään ja tuli sieltä ulos, niin karistivat
tuohuksien kantajat niistä karstan ja niistivät niistä noen isänmaan
petturin naamaan. Niin olivat tehneet silloin, kun muistopatsas
paljastettiin, ja niin vuosisatain kuluessa, ja niin tekevät he siellä
yhä vieläkin, että tuohuksien tuli sitten loistaisi kirkkaammin
madonnan ja hänen lapsensa editse astuttaessa.

Isänmaan petturin poskilta ei siis Pistoiassa noki pääse koskaan
karisemaan eikä hänen mustan tekonsa muisto ihmisten mielestä ikinä
murene. Yhtä kauan kuin madonna lapsi sylissään leppeää
sovinnollisuuttaan hymyilee ja kirkon huiput ja päädyt Toskanan vuoria
vasten kuvastavat ja lapset toreilla leikkivät, yhtä kauan puhuu
petturin kaamea kuva hänen kansansa inhosta ja ylenkatseesta.

Niin--Pistoiassa...

1903.




ALPPIPURO.


On puhdasvetinen alppipuro ja läpikuultavan kirkas vuorijärvi lumisten
huippujen välissä.

Ovat mutaiset maani virrat ja samean ruskeina loiskivat tuhanten
järvien laineet veteliä rantoja vastaan.

Miksi on niin puhtoinen alppipuro? Miksi ovat niin sameat Suomeni
suvannot?

Kuohuvat taivaasta suoraan Tyrolin kosket, luojan lähteistä pudoten;
lumikenttiä alas kiitävät, jäisiä rinteitä rientävät, hyrskyvät pitkin
pestyjä kalliopaasia, aina vyöryvät, aina vellovat, vesi kirkastuen
paisteessa päivän, vaahto aurinkoa itseensä imien--siksi on niin puhdas
alppipuro, siksi niin kuulakan kirkas vuorijärvi.

Ovat sameat suosilmäkkeet saloilla Suomen, maan alitse matavat hetteet,
ovat likaiset metsäpurojen lähteet, ei paista ikinä päivä rimpien
rytöihin, ja sakenee vesi savisten vainioiden välitse verkalleen
juostessaan--kerran koskena kuohahtaa, kohta taas uupuu ja uinahtaa--
siksi on samea Saimaa, siksi Kymi merenkin laajalti mukaisekseen
muuttaa.

Milloin puhdistut veri suonissa Suomen? Milloin virkistyt ja vauhtia
saat? Milloin kirkastut Kymi? milloin selkenet Saimaa?

Et kirkastune ennen kuin maanalainen voima matalat mäkesi vuoriksi
murtaa ja harjujesi hartiat kohti pilviä pusertaa, et ennen kuin
korpiesi alangot kohti taivasta taittuu! Et ennen!




LIPPU.


Olimme etäisellä maaseudulla, eristettyinä kaiken maailman yhteydestä.
Viimeinen telefoonitieto oli kertonut, että senaatti oli ollut
pakotettu eroamaan. Vanha järjestelmä oli siis luhistunut. Mutta mitä
oli sijaan tuleva? Mitä me siitä täällä tiesimme--emme mitään. Olisi
pitänyt täälläkin jotakin tehdä, jollakin tavalla ottaa osaa, jotenkin
olla mukana. Täytyihän ryhtyä johonkin, joka voisi lauaista puristusta
sisässämme. Kenties oli Suomi taas vapaa? Entäpä oli kaikki taas
entisellään?

Jos nyt, nyt juuri, tällä hetkellä sulku oli murtunut? Vai oliko ehkä
viimeinenkin menetetty, kaikki rauniona?

Kuinka tahansa--jotakin oli tapahtunut, jotakin oli ainakin koetettu,
oli vihdoinkin johonkin ryhdytty. Olihan siinäkin jotakin, josta riemun
täytyi saada remahtaa...

Silloin soi Porilaisten marssi pianosta. Talon isäntä oli itse,
huoneesta huoneeseen harhaillen, istahtanut sen ääreen. Joka haaralta
riensivät perheen jäsenet ja vieraat saliin. En ole koskaan voinut
kuvitellakaan, että tuo vanha soittokone saisi esille semmoisen suuren,
mahtavan, voimakkaan, vavahduttavan sävelen. Oli niinkuin olisi kuullut
koko kansan marssivan sen tahdissa. Ikkunat tuntuivat palasiksi
lentävän, seinät hajoavan, katto kohoavan.

Sävelet pakottivat sanoja esille. Miehet, naiset, lapset, talonväet,
vieraat tarttuivat niihin. Mitä merkillisiä, loihdittuja, syvästi
symboolisia sanoja! Mitä haamuja, haudoistaan nousseita, ilmi elävinä
eteemme astuneita!

    Viel' on Suomi voimissaan!
    ------
    Koskaan, kallis synnyinmaa,
    sua poikies' ei viime vereen puoltamatta vieras ryöstä!
    ------
    ei vaaraa väisty, horju, salli itseään ei sortoon syöstä.
    ------
        Eespäin, urhot, kaikki ees!
        Tää ikivanhan vapauden tie on sees.
     Eespäin te pyhät, pystyt repaleet!
     Viel' eivät Suomen värit sortuneet.

Mutta missä se on? Ylös lippu!--Pojat, missä lippu?

Samassa lensikin ovesta sisään tomuinen käärö. Ajatus lipun
nostamisesta oli herännyt useammalla taholla, ja samassa se oli
levitetty lattialle. Lippu, joka entisinä hyvän sovun aikoina oli
liehunut yhdessä sinivalkoisen lipun kanssa, mutta jota ei oltu
nostettu suomalaiseen tankoon sen jälkeen, kun ei sen viereen enää
saatu sinivalkoista nostaa.

--Ei tämä, ei tämä! Sinivalkoinen, missä on sinivalkoinen?

--Malttakaa!

Kuului repeävän vaatteen räsähdys niinkuin olisi raketti ilmaan
lentänyt. Seisoi kaksi poikaa keskellä lattiaa, toisella kädessään
sinivalkoinen lippu, toisella--tulipunainen.

--Ylös molemmat!

Hetken päästä heiluivat ne kumpikin tankonsa päässä, veljellisesti
vierekkäin, toisessa vapauden taistelun tuliheltta, toisessa
rauhallisen kehityksen tienviitta--alareunassaan sinisen alla punainen
päärme, joka oli jäänyt muistoksi verestä, jota ei vuotanut, ja
varoitukseksi verestä, jota ei ole vastakaan vuotava.

1905.




VAPAALLE KYNÄLLENI.


Sinä vapiset tällä hetkellä. Minun on vaikea saada sinua kulkemaan
paperia pitkin yhtä reippaasti ja huolettomasti kuin ennen. Lähtiessäsi
liikkeelle sinä epäröit niinkuin lintu, jonka häkki on avattu, mutta
joka ei vielä oikein usko eikä uskalla lentää ulos.

Miksi vapiset, kynäni, miksi epäröit?

Sinä vapiset ilosta siksi, että tiedät olevasi vapaa. Sinä epäröit
siksi, ettet vielä tiedä, osaatko, vaikka saatkin, tätä vapauttasi
hyväksesi käyttää.

Sinun ei nyt tarvitse ketään pelätä eikä ketään totella, tuskin
lakiakaan, koska sinulla ei nyt ole mitään lakia olemassa. Sinulla ei
ole olemassa muuta lakia kuin se, minkä itse itsellesi kirjoitat. Ja
mikä sinun nyt täytyy itse itsellesi kirjoittaa. Se laki tuntuu sinusta
nyt kovemmalta kuin mikään entinen, jonka kirjoittamisessa et ole
osallisena ollut. Rautaisin kourin tuntuu se kuristavan rannetta käden,
joka sinua kuljettaa.

Mutta älköön olko kädessäsi _kahletta_, olkoon siinä rannerengas, ei
raudasta, vaan kullasta, metallien _jaloimmasta_.

Sinun täytyy nyt totella itseäsi, sinun täytyy laatia lakisi ja ohjeesi
omasta ymmärryksestäsi ja älystäsi. Sinun on tähän saakka täytynyt
tottua kiertämään mieli- ja väkivallan lakia ja sinun suurin
tyydytyksesi ja usein ainoa tarkoituksesi on ollut saada vartijasi
petetyksi. Ennen oli sinulla toisen käsky, nyt olkoon sinulla oma kuri,
ennen painoi sinua ulkonaisena uhkana vain aineellinen sakko, nyt
puristaa sinua sisältäpäin siveellinen pakko. Eilen oli päälläsi
vieraan peloitus, nyt on pohjanasi oma velvoitus.

Siinä on nyt uusi vapautesi. Vapise sitä, elä, niinkuin ennen vapisit
valtaa: vihasta ja kiukusta ja sorron tunteen alennuksesta, vaan
edesvastuusi tunnon suuruudesta, kunnioituksesta oman itsesi korkeampia
voimia kohtaan--ja ilosta siitä, että olet vihdoinkin vapaa!

Tekijä




_Tämä teos liittyy jatkona »PUUKKOJUNKKARIT»-teokseen, ollen kuitenkin
siitä riippumaton, itsenäinen teos._




I


Oli sunnuntaipäivä toukokuun lopulla vuonna 1867. Ei missään näkynyt
vielä kevään esikoisia. Paksuina kinoksina peitti lumi Pohjanmaan
lakeita vainioita. Sen lisäksi nujutti ja ryöpytti lunta, ajaen eräälle
Etelä-Pohjanmaan kirkolle tulevat ihmiset etsimään suojaa joko kirkosta
tai likeisistä taloista.

Kirkonkellojen kumea pauke sai hyvin vähän juhlallisempaa muutosta
aikaan, sillä niiden äänet tuntuivat kaiuttomina kuolevan jo hautuumaan
äärimmäisellä nurkalla. Sitä vastoin paisuva myrsky yhä äänekkäämmin
anasti puhevallan ja vaikutuksen. Vanha tuuliviiri multaushuoneen
katolla kituutti ja valitti niin kuin senkin olisi ollut vilu. Kirkko
näytti melkein tavallista pienemmältä, kun sen rajapiirteet alkoivat
kadota sakean lumiryöpyn sekaan. Hautuumaan ympärillä kasvavat halavat,
pihlajat ja tuomet huojuivat alastomina tuulen mukana etelää kohti.
Suunta näytti niitä ikäänkuin suututtavan, sillä jokaisen syvemmän,
pakollisen kumarruksen perästä ne rajusti suoristivat lehdettömät
latvansa, ravistelivat ja puistelivat niitä kuin vanhat, kärtyiset ukot
hapsiansa.

»Tämä näyttää kauhealta», taikka jotain sen tapaista sanoivat
kirkkomäellä toisiansa tapaavat ihmiset. Niitä kokoutuikin huomattavat
määrät, mitkä jalkaisin, mitkä hevosilla. Vanhan tavan mukaan keräysi
parvi tyttöjä kirkon eteiseen, missä muutama hymyilemään luotu suu
koetti noudattaa luontaista taipumustaan. Mutta hymyily pakeni niin kuin
omantunnon tuskissa ja kirkon eteinen jäi pian tyhjäksi.

Kirkkoon kokoutui runsaasti kansaa, kaikkien kasvoilla vakava, totinen
ilme. Aamuvirren sävel soi kaiuttomasti ja tuntui ikäänkuin arastelevan
sitä terävää, viheltävää ulvahtelemista, minkä ulkona pauhaava myrsky
synnytti rikkeimissä ikkunaruuduissa. Hataroista ikkunoista tuprusi lumi
kirkkoon, kooten paksuja kinoksia ikkunalaudoille ja synnyttäen hienon
lumipyryn niiden tienoilla istuvain ympärille.

Jumalanpalveluksen aikana, jonka kirkkoherra toimitti, oltiin hyvin
hiljaa. Pappi ihmetteli seurakuntansa käytöksen muutosta. Nuorilla oli
ollut aina niin paljon toisilleen kuiskaamista itse saarnan aikana, nyt
ainoastaan harvat päät kumartuivat siinä tarkoituksessa. Pappi otaksui
tässä näkevänsä Kaikkivaltiaan mahtavan käden kurituksen seurauksia.
Hänen sydämensä heltyi. Yhtäkkiä, itsekään muutosta huomaamattaan, tunsi
hän olevansa samaa lihaa, samaa verta tuon kansan kanssa, joka nöyränä,
äänetönnä hänen puhettansa kuunteli. Ulkona nyt niin tavattomaan aikaan
pauhaava lumimyrsky ja sen omituiset, peloittavat äänet muuttuivat
hänen heltyvässä mielikuvituksessaan ikäänkuin välittömiksi Jumalan
vanhurskaan vihan ääniksi. Oma syyllisyys, oma osallisuus noiden veljien
ja siskojen kanssa samoihin rikoksiin nousi vuoren tapaiseksi painoksi.
Itse sitä huomaamattaan muutti pappi puhetapansa: alussa oli hän puhunut
*teidän* synneistänne, nyt hän puhui *meidän* synneistämme. Puhe ei enää
ollut ankaraa, tuomitsevaa lainsaarnaa, vaan yhtäjaksoista nöyrää
rukousta. Hänen asemansa Jumalan ja ihmisten suhteen oli muuttunut:
tavanmukaisesta Jumalan käskynhaltijasta oli tullut kanssaveljiensä
lähettiläs, niiden sydämellä ja suulla puhuva, palava esirukoilija...

Seurakunta itki.

Kun tuli aika rukoilla maanhedelmästä ja kansa kumarsi päänsä
rukoukseen, alkoi äänekkäitä nyyhkytyksiä kuulua ympäri kirkon.

Kaikki hymy ja leikki oli kaukana. Satalukuihin nousevan kansan sydän
sykki sillä hetkellä yhdelle ainoalle tunteelle:

»Herra Jumala, anna aurinkosi paistaa!»

Lumituiskun välissä pilkisti voimaton, kuultava auringonsäde kirkkoon.
Mutta ikäänkuin se olisi rikollisin keinoin päässyt irti, riehahti
myrsky heti uudella voimalla. Räiskyen, niin että kuului kirkkoon asti,
repesi hautuumaan vanhimmasta, suurimmasta halavasta toinen haara.

       *       *       *       *       *

Kun ihmiset palasivat kirkosta, makasi halava poikkiteloin tiellä.
Vanhat ravistivat pelästyneen näköisinä paitansa ja sanoivat: »Tuo
ennustaa pahaa ... suurta kuolovuotta.» Mutta yksi sanoi:

»Katsokaas miten paksulta on lunta, kun se ulottuu ihan tuohon halavan
haaraan, josta tämä on katkennut. Minä olen monta kertaa kesällä
seisonut tuon puun alla ja pääni on ulottunut tuohon haaraan.»

Siinä oli lunta siis lähes kolme kyynärää.

       *       *       *       *       *

Sakaristossa tuli olla pitäjän kokous. Kirkonmenon päätyttyä alkoi sinne
kokoutua miehiä. Paitsi isäntiä, jotka sujottelivat seisomaan oven
puolelle, istui tuoleilla muutamia herrasmiehiä. Likinnä pöytää, nojaten
siihen kyynärpäätään, istui suuressa susiturkissaan nimismies Grönberg
ja kappaleen matkaa hänestä toisella tuolilla kapteeni Stolt, pienen
talon omistaja pitäjässä, hänkin susiturkissa. Nurkassa hämärän
puolella, ikäänkuin itseänsä piilotellen kyyhötti »Kaleniuksen herra»,
huononlaisissa pukimissa ja nähtävästi viluissaan. Eräässä välissä näkyi
tämä kuiskutellen puhuttelevan kapteeni Stoltia, joka muutamalla sanalla
vastasi ja käänsi sitten selkänsä.

Rovasti, vähäinen, ystävällisen näköinen ukko, aloitti kokouksen.
Ensimmäinen kysymys oli, otetaanko pitäjään läänin karjakko opettamaan
voin valmistusta. Miehet eivät nähtävästi oikein tajunneet mistä oli
kysymys. »Mikä karjakko?» »Ettäkö sellainen, joka opettaisi voita
tekemään?»

Vakava tuuli, jolla miehet olivat olleet, hälveni hiukan, kun ruvettiin
laskemaan leikkiä siitä, että voin tekemistäkin nyt alkaisivat herrat
opettaa. Varpulan Valeella tiesivät toissa vuonna olleen pari viikkoa
sellaisen, punatanttuisen, lihavan rouvan »opettamassa» emäntää
kirnuamaan veivikirnulla ja kylän pojat olivat sen »frouvan» ristineet
»voi-piruksi».

»Pysyköön pois täältä sellaiset.»

»Niin, ja kuka sen tietää, jos sellaisia otetaan pitäjään, kun ne
aikansa täällä herroittelevat ja konstailevat, niin ottaa kruunu pian
omaksi hyväksensä koko voinvalmistuksen, samoin kuin viinankeitonkin.»

Tämä lausuttiin vinkuvalla, terävällä äänellä. Kumma kyllä, etteivät
useammatkaan helakammin nauraneet. Jotkut sitä vastoin loivat mieheen
vihanpuhuvia katseita, ikäänkuin ajatellen että »Lempoako tuossa kiljuu,
miehinen mies jos olet!»

Mies oli vähäinen, keski-ikäinen, terävä katse, jos äänikin. Iso
koirannahkaturkki oli arvokkaan näköinen ja nähtävästi monessa polvessa
perintönä kulkenut. Tämä oli pitäjän kestikievari, Siikalahden Mikko. Ja
vaikka hän ei mitenkään näyttänyt komealta, pikemmin päinvastoin,
jaloissakin kun oli häränkoipiset punaiset karvakengät, -- tunsi
kuitenkin, hetkisen häntä katseltuaan, että mies on varakas, ja jollei
vielä ole, niin varmaan aikoo siksi tulla.

Tarttumatta sen enempää kiinni Mikon arveluun päätettiin
yksimielisesti, ettei karjakosta huolita, ei millään ehdolla.

Sitten seurasi kysymys: »Suostutaanko ottamaan viinanmyyntipuotia
pitäjään?»

Vallitsi kummallinen hiljaisuus hetkisen sen jälkeen kun kysymys oli
esitetty. Katseet kääntyivät omituisen johdonmukaisesti Siikalahden
Mikkoon, joka ei tätä ollut huomaavinaankaan, niin hyvin kuin hän sen
huomasikin ja koetti sen johdosta tekeytyä ihan välinpitämättömän
näköiseksi. Mutta yhtäkkiä alkoi Mikosta äänettömyys tuntua
tuskalliselta. Hän loi kehoittavasti silmänsä Kaleniukseen, joka jo
olikin noussut ja alkoi puhua:

»Minun mielestäni ei tässä voi olla muuta kuin yksi mieli siitä että
sellainen otetaan (Tässä loi nimismies yliolkaisen katseen
Kaleniukseen), sillä viinaa on tärkeimpiinkin tarpeisiin hyvin vaikea
saada aina kaupungista. Ja lain kannalta katsoen on salapolton
ehkäisemiseksi paras keino, että laitetaan julkinen viinapuoti.
Salapoltto ei ole ainoastaan laitonta, vaan sekin on sen huono puoli,
että hyöty tulee siitä yksityisille, mutta tästä tulisi hyöty koko
kunnalle, sillä Kilströmin patruuna on sitoutunut maksamaan kunnan
kassaan kaksisataa markkaa vuodessa, jos hänelle annetaan oikeus asettaa
tänne viinapuoti. Patruuna sanoi, ettei hän muualla viitsisi maksaa
sellaisesta oikeudesta kuin korkeintaan sata markkaa, mutta kun hän on
niin hyvä ystävä meidän pitäjän isäntäin kanssa ja herra provastinkin
kanssa, niin hän sanoi, ettei hän haluaisi paljon itse hyötyä tämän
pitäjän viinakaupasta.»

Taas oltiin hiljaa, ja Siikalahden Mikko, nähtävästi innostuneena, näki
sopivaksi huomauttaa:

»Kaksisataa markkaa on jo paljon rahaa tällaisina aikoina.»

»Se on paljon rahaa», kertasi Kalenius ja kakisti kurkkuaan
jatkaaksensa. Mutta aivan odottamatta kuului ääni miesjoukosta:

»Paljonko Kalenius saa kun soittaa täällä suutansa?»

Kaleniuksen suu jäi auki ja sana sanomatta. Muiden suut vetäysivät
hymyyn ja katseet kääntyivät sinne, mistä ääni kuului. Siikalahden Mikko
pani huulen hammasten väliin ja suuntasi katseensa muiden mukaan
mutisten itsekseen jotain, josta sai kuitenkin selville vain viimeisen
sanan:

»Sarvikuono!»

Mies, joka näin oli saanut huomion puoleensa vedetyksi, seisoikin hyvin
näkyvillä, miesten eturivissä. Kooltaan hän oli suuri ja karkeatekoinen,
vanhemmanpuoleinen. Siikalahden Mikko varmaankin tarkoitti sarvikuonosta
puhuessaan miehen nenää, sillä se oli suuri. Pörröinen tukka oli
valahtanut silmille, joilla hän pisteliäästi nauraen häikäilemättä
katseli Kaleniusta, odotellen vastausta.

Kalenius oli niin epäröivä, kun huomasi kuinka huvittavan vaikutuksen
häntä tarkoittava pilkka oli mieliin tehnyt, että häneltä lopuksi ei
tullut muuta vastausta kuin:

»No sitä ei ole Hautalan Jannen moisen miehen asia kuulustella.»

»Eipä olekaan», myönsi Hautalan Janne suu hymyssä ja sylki
sakaristonlattialle, »mutta kun sinä tässä niin koreita puheita pidät,
niin arvelin, että kun et sinä siihen kuitenkaan palkatta ryhdy, niin
olispa sopiva tietää, paljonko sellaisesta on tuloa.»

»Pidä sinä vähän soukempaa suuta!» ärjäisi kapteeni Stolt. »Aina sinä
tahdot täällä komentaa niinkuin sinulla olisi koko pitäjän sananvalta.
Kirkkoherran asiana on pitää järjestystä kokouksessa. Ei tämä asia
tarvitse sen pitempää selvitystä eikä keskusteluja, se päätetään vain,
että patruuna Kilströmin hakemukseen suostutaan.»

»Ei sitä niin vaan päätetä, on täällä muillakin sananvaltaa, tiedänmä»,
keskeytti kirkonvartija Perälä, joka oli äsken tullut kirkosta ja
paraiksi ehti kuulemaan Stoltin käskevää puhetta. Perälä oli vanha,
pieni, körttipukuun puettu talonpoika, joka puheissaan ja liikkeissään
osoitti suurta itsetietoisuutta. Stolt ei ottanut keskeytystä mihinkään
huomioon, vaan jatkoi;

»Ei sellaisia rahasummia sovi näin köyhinä aikoina tyhmän itsekkäästi
tuuleen heittää. Herra rovasti kirjoittaa vaan päätöksen.»

»Mutta tuopa nyt on merkillistä ahtamista, kun päätös vaan pitäisi
kirjoittaa, vaikka useimmat tässä ovat vastaan... Eihän ole vielä ollut
puhetta siitäkään, mihin se kapakka tulisi sijoitettavaksi», ihmetteli
Varpulan Valee, keski-ikäinen, terhakan näköinen isäntä. Hyväntahtoisen
näköisesti naurahtaen katsoi hän Siikalahden Mikkoon, joka punottaen
näkyi koettavan kuohuvaa kiukkuansa hillitä. Mitään vastausta ei
kuulunut, mutta Siikalahden Mikko näytti olevan useimpain katseiden
tähtäystauluna. Oli alkanut syntyä melua, joka yhä kasvoi. Kuulosti
siltä, että miehiä oli puolella jos toisellakin. Kirkkoherran
hienopiirteiset kasvot elivät ja poskille oli noussut punaa. Hän
katsahti tuon tuostakin nimismies Grönbergiin, joka omituisesti
välinpitämättömän näköisenä kuunteli jupakkaa, mikä paisumistaan paisui
yhä suuriäänisemmäksi. Vanha pappi oli puheenjohtajana tottunut siihen,
että antoi miesten hetkisen oikein mielinmäärin sohista, niin että he
saivat puhkunsa siinä ulos ajetuksi; vasta sen jälkeen saattoi toivoa
rauhallisen päätöksen tekoa. Nytkin hän, noudattaen samaa tapaa, vasta
kotvasen kuluttua alkoi vaatia järjestystä, mutta hänen äänensä sammui,
kuulumatta yleisessä melussa.

Vihdoin työntäysi Hautalan Janne esiin pöydän ääreen, riitelemisestä jo
hikisenä. Hän koetti puhua, mutta melun tähden ei sitä kukaan kuullut.
Luonto jo alkoi nousta. Hän hypähti tasajalassa ja karjaisi niin että
sakariston honkaiset seinät kumahtelivat.

»Olkaa hiljaa!»

Ja miehet todellakin alensivat ääntänsä siksi, että hyvin kuuli, mitä
Kalenius ja Stolt tuolla joukolleen syöttivät. Janne veti paperin esiin
taskustaan, laski sen papin eteen ja virkkoi:

»Kun meidän kylällä on käynyt huhu, että se kapakka pitäisi laitettaman
tämän kestikievarin, Siikalahden Mikon taloon, niin pitivät meidän kylän
miehet eilen illalla kokouksen ja antoivat minulle valtakirjan, jonka
perusteella minun pitää heidän puolestansa vastustaa kapakkaa.
Arveltiin, että kun nyt kerran on viinanpoltto-oikeus otettu pois
talonpojilta kruunulle, niin pitäköön herrat viinansa. Se on
huonompaakin ja hinta niin kallis, että jos varsinainen kapakka
laitetaan, niin näin kovina aikoina se vie kaikki rahat pitäjästä.
Ollaan nyt kerrankin miehiä eikä anneta aina noiden vetää meitä nenästä.
Tuo vaivainen kahdensadan markan syötti on niin mitätön, että pitää olla
hyvin vähän älyä sillä, joka siihen todenteolla tarttuu. Niin ne
arvelivat meidän kylässä ja tässä on minun valtakirjani. Muuten
huomautan vielä, että tämä kestikievari ei kelpaakaan saamaan
kapakanpito-oikeuksia, kun sitä jo viime talvena sakotettiin
luvattomasta viinan myynnistä.»

Olisi kelvannut katsoa Siikalahden Mikkoa ja nähdä, miten myrkyllisesti
hän silmäili Hautalaista.

»Kyllähän se täällä tiettään ilman sun sanomattasikin, murehdi sinä vain
omia sakkojasi!» vinkaisi Siikalahden Mikko. »Ei siinä sen valtakirjassa
monta nimeä ole.»

»No tottapa sun nimes edes on?» kuului joukosta. Syntyi naurunrähäkkä.

»Ja kysymyshän nyt onkin vain siitä, otetaanko se pitäjään vai ei. Sehän
on Kilströmin patruunan vallassa panna sitte puoti täällä mihin itse
tahtoo», muistutti Siikalahden Mikko.

»Sepä se juuri onkin pitäjäläisten vallassa määrätä. Ja kun anomusta
tehdessä pitäjän kokoukselle olisi pitänyt selittää, mihin se kapakka
aiotaan ja kuka sitä pitämään, niin jos ei täällä ole näistä seikoista
mitään tietoa, niin eihän tässä ole muuta tehtävää kuin mytätä koko
hakemus, joka sellaisena, vaillinaisena on laiton», selitti Varpulainen.

»Ja jos ei sitä asiaa mytätä, niin minä valitan siitä vaikka keisariin
asti!» vakuutti Hautalan Janne.

Se oli lujaa puhetta. Meteli paisui uudestaan. Ylt'yleensä alkoi kuulua
ääniä, että koska herrat ovat kerran viinan valmistusoikeuden vieneet,
niin pitäkööt viinansa, ei tässä kuitenkaan viinan janoon kuolla. Muuan
harmaahapsinen vanhus, puvusta päättäen heränneisiin kuuluva, jonka
heikkoa ääntä kirkkoherra sai yleisön kuulemaan, pyysi Jumalan nimen
tähden, ettei viinapuotia otettaisi pitäjään nyt kun kerran on päästy
vähemmälle siitä kirouksesta, jota viina on tällekin paikkakunnalle
tuottanut. Hän viittasi edessä olevaan varmaan katovuoden uhkaan, kun
tavallisena ohrankylvön aikana vielä kyynärän paksuinen hanki peittää
pellot. Sanoi, että nyt ei ole aika ajatella huvituksia viinan ääressä,
nyt tulee tosikädessä kysymys siitä, mistä saadaan leipää. Ukko puhui
vanhan kansanmiehen kaunopuheliasta, mutta samalla vakuuttavaa kieltä,
huomauttaen vielä, miten Jumalan viha etsiskelee nyt syntistä kansaa,
kun olemme niin kauas hänen tieltänsä eronneet, ja kehoitti
yksimielisesti hylkäämään kerrassaan koko viinan villitsevän
nauttimisenkin, eikä ainoastaan tätä kavalaa esitystä, joka ei ollut
hänen mielestään muuta kuin perkeleen paula...

Mutta Stolt ei jaksanut kuulla loppuun. Hän keskeytti ukon sanoen, ettei
tässä kylmässä sakaristossa nyt viitsitä kuunnella tunninpituisia
körttisaarnoja, ja selitti vieläkin huomauttavansa, että juuri köyhän
ajan vuoksi olisi patruuna Kilströmin ehdotukseen suostuttava, sillä
vaivaiskassa kyllä tulee tarvitsemaan varoja. Ehdotti, että
koetettaisiin kunnan vaatimus koroittaa 400 markkaan. »Otetaan siltä
niin paljon kuin saadaan, mutta millään ehdolla emme hylkää sellaista
rahan tuloa.» Hän aikoi jo istua, mutta kiukultaan ei saattanutkaan olla
jatkamatta: »Te kyllä olette aina osanneet tehdä kollomaisia ja tyhmiä
päätöksiä, mutta koettakaa nyt kerrankin sitä välttää, jos teissä
vähänkin on älyä jälellä.»

Kaikki tiesivät, että Stolt oli Kilströmin patruunan sukulainen.

Stoltin perässä innostuen alkoi Kalenius loukostaan puhua ääntänsä
korottaen. Hän pohjautui siihen, että tämän asian vastustajat aikovat
salapoltolla ja salakapakoimisella hyötyä, koska niin mielettömästi
hylkäävät pitäjälle edullisen tarjouksen, j. n. e.

Mutta nyt tuli joukko levottomaksi. Useita pörrötukkaisia miehiä,
Hautalan Janne etunenässä, alkoi lähestyä Kaleniusta nyrkit puuskassa
ja syytäen suustansa arvoisan herran silmille sellaisen ansioluettelon,
että moni linnassa oleva lurjus olisi tuntenut itsensä enkeliksi hra
Kaleniuksen rinnalla. Stoltille oli suureksi eduksi, että hän oli näiden
miesten kanssa kirkon sakaristossa, eikä missään vähemmän
kunnioitettavassa paikassa. Välinpitämättömätkin, ne, jotka olivat
kokoukseen saapuneet aikeissa myöntyä ottamaan pitäjään kapakka ja ensin
naureskelleet vastustajain kiukulle, asettuivat nyt yhtenä miehenä
vastustajain joukkoon. Kalenius oli koskettanut liian arkaa kohtaa
syyttäessään lainrikkomisesta näitä miehiä.

Kirkkoherran täytyi pyytää nimismiestä rauhoittamaan kokousta.

»Hiljaa!»

Se räjähti kuin ukkonen ja miehet hillitsivät paikalla pauhunsa,
kääntäen katseensa nimismieheen, mahtaneeko tuo jotain muutakin sanoa.
Itse mieskin oli kyllä näkemisen arvoinen: kolmikyynäräinen, ryhtevä,
iältään noin 35:n tienoissa.

»Mitä tässä rupeette riitelemään, ei tämä ole mikään markkinapaikka»,
jatkoi hän maltillisella, kiihkottomalla tavallaan.

Aivan niin, ajattelivat Stolt ja Kalenius ikäänkuin pelastuneina
uhkaavasta vaarasta silmäillen nimismiestä nyt ystävällisesti; sillä
tavallisissa oloissa olivat nimismiehen välit Stoltin ja Kaleniuksen
kanssa huonot ja riitaiset. Ukot taas miettivät: noiden sudenruokain syy
se oli, kuka käski ruveta haukkumaan, kuka jo! Se oli ensi hetken
vaikutus. Mutta Grönberg jatkoi:

»Jos tahdotte minua kuulla, pitäjän miehet, niin älkää koskaan ottako ja
puolustako kapakkaa pitäjäänne, ei julkista, ei salaista. Te itse
tiedätte, että murhat ja tappelut tämän vuoden kuluessa, kun ei viinaa
enää ole ollut niin helposti saatavissa, ovat silminnähtävästi
vähentyneet, ja olot yöllisiin aikoihin tulleet rauhallisemmiksi. Minun
tehtäväni on pitää täällä järjestystä, ja sitä miestä, joka uskaltaa
ottaa kartanoonsa kapakan, pidän minä yleisen järjestyksen ja hyvien
tapojen rikkojana. Ja sen te tiedätte kyllä, että jota minä pidän
sellaisena, sen miehen elämästä on leikki kaukana niin kauan kuin ei hän
tyydy olemaan ihmisten lailla.»

Kun Grönberg oli lopettanut, kuului yleistä hyväksymisen murinaa ja
muutamat jo ilmaisivat äänekkäämminkin mielihyväänsä.

»No samaa minä olen sanonut.»

»Kas sillä lailla sitä reirumiehet puhuvat, mutta mitä nuo tuolla...»

»Kapakkaa ei oteta!»

»Kun viinaa tarvitaan, niin kyllä sitä kaupungistakin saadaan!»

»Siikalahden kitupiikinkö sitä sitten pitäisi kaikki sellaiset
tulolähteet ja koijarin konstit itselleen saada?»

»Kaleniuksen herralle pitäisi nyt jo laittaa ruoti, ettei sen tarvitsisi
aina rahan ja palkan edestä olla kaikkien juonia ajamassa.»

»Olis toinen paikka, niin ottaisin sun säärihis! ja...» kuiskutti muuan
hammasta purren ja irvistellen Kaleniuksen edessä.

»Se nahka kyllä sen parkin tarvitsisi», hymyili vieressä seisova.

Kalenius ei ollut mikään hätäpoika. Hän nousi uhkaavana ja kysyi
nimismieheen kääntyen:

»Kuinka täällä on oikeus nimismiehen läsnä ollessa tuolla tavalla
uhkailla ihmisiä?»

»Pidä suus kiinni!» ärähti Grönberg hiljaa, mutta sen kuitenkin suureksi
riemukseen jotkut kuulivat.

Hyvin jo näki minkälaiseksi päätös tulisi. Kirkkoherra, joka asiassa ei
vielä ollut lausunut juuri mitään, olihan vaan antanut ukkojen
kiistellä, otti hänkin lopuksi lausuakseen ajatuksensa; Ja hän kiitti
kuntalaisia siitä, että olivat niinkin yksimielisiä kapakkaa
vastustaessaan, ja toivoi, ettei äänestys tulisi kysymykseen. Ilman
äänestystä päätös tehtiinkin ja vastalauseensa ilmoitti ainoastaan
Stolt.

Sakariston ovi oksensi ulos miehet. Kirkkopihassa selitti Hautalainen
isoäänisesti muutamassa ryhmässä miehille, miten koko tuo kapakan touhu
oli lähtenyt Siikalahden Mikosta, joka halusi laillistuttaa
viinakauppansa, kun ei salakapakoiminen enää oikein vedellyt. Mikko
sattui siinä menemään ohitse. Ei vilaukseltakaan hän katsonut
Hautalaiseen, mutta hampaat rauskuivat kuin suoloja purren. Toinen
jatkoi juttuaan, välittämättä siitä, vaikka Mikko kuulikin. Kuulkoon!
Kernaastihan Janne sen soi, oikeastaan hän sitä tarkoittikin.

Myrsky oli jo asettunut. Sakaristossa äsken näytti siltä, kuin ukot
olisivat hetkeksi unhoittaneet sen tuskallisen, kamaloita aavistuksia
herättävän tunnelman, joka heitä oli rasittanut jo pari viikkoa ja mikä
äsken kirkossa, Kaikkivallan silmäin alla, suli nöyräksi, avuttoman
rukoukseksi. Paino palasi nyt uudelleen sydämille. Kokouksessa
riehahtaneet intohimot ja niiden synnyttämät kiihkon vireet pakenivat
kasvoilta täällä ulkona kuin siivillä sivuen. Jälelle jäi miehiä, joiden
otsilla häämöitti synkeän huolen mustanpuhuvat merkit ja silmät
surullisina tuijottelivat kohti kylmää, harmaata, talvista taivaslakea.
Puheluistakin miltei kokonaan katosivat rajuuden ilmeet, äänet sortuivat
nöyriksi ja vaatimattomiksi. Sillä ilma oli todellakin hirveän kylmä ja
lumikinokset paksut tämän aikaisiksi, jolloin tavallisissa oloissa
maamies jo kylvi peltoonsa kevättoukojensa siemenet.




II.


Nimismies Grönberg oli ollut pitäjässä vasta toista vuotta. Mutta
jäntevyydellä, pelkäämättömällä rohkeudella ja ennen kaikkea
järkähtämättömällä rehellisyydellään oli hän saanut oloissa suuren
muutoksen aikaan. Varkaudet, rosvoukset ja tappelut olivat käyneet jo
harvinaisemmiksi entiseen verraten. Tämän huomion tehtyään järjestystä
rakastavat ihmiset uskalsivat jo nostaa paitansa, ilmaista puhtaampia,
siveellisempiä katsantotapojaan ja avustaa nimismiestä mikäli
mahdollista, sillä luottamus esivallan voimaan alkoi elpyä.

Grönberg oli heti ensi syksynä sattunut eräässä huutokaupassa saamaan
pienen maatilan kirkonkylässä. Siinä oli tavallinen, talonpoikaismalliin
rakennettu kartano, missä hän asui.

Nyt hän asteli kirkosta kotiinsa, Hautalan Jannen kanssa vierekkäin,
vilkkaasti haastellen. Kun oli saavuttu Grönbergin kamariin, pyysi hän
Janneakin ottamaan pois turkin päältään ja istumaan. Piiput saatiin
palamaan ja Grönberg aloitti keskustelun:

»No ketä te arvelette niiden kauppias Klitsin jyväin varkaaksi?»

»Hm», pani Janne ja painoi kynnellään piipusta kuohuvaa poroa. »Se on
tapahtunut kummallisen viekkaasti. Varastaa kylän keskellä olevasta
makasiinista 30 tynnyriä jyviä, -- sen on täytynyt tapahtua saakurin
sukkelasti.»

Grönberg myönsi sen.

»Tässä muutamia vuosia takaperin», jatkoi Hautalainen, »varastettiin
kerran aivan samalla tavalla Savilahden aitasta sianlihat, useampia
vartaallisia leipiä, kaikki jauhot ja vielä viiden tynnyrin paikoille
rukiita.»

»Tuliko selville, kuka varasti?»

»E--he--hei», nauroi Janne, »täällä kun oli silloin vielä sen
Lindblomi-parka nimismiehenä.»

»Oliko mitään aavistusta siitä, mihin ne tavarat joutuivat, kuka ne
sai?»

»Kyllä!... Saatiinhan se jotenkin selville urkituksi, että ne, samoin
kuin monet muutkin tavarat, Vennu Karissa tasailtiin. Ketä jakamassa
oli, sitä ei niin tarkkaan kukaan tiedä. Mutta se Saviojan äijä kuoli
sitten samaan aikaan, eikä kukaan asiaan kuuluva uskaltanut ryhtyä
toimittamaan epäluulon-alaisia syytteeseen. Se jäi siihen.»

»Luuletteko, että ne voisi saada vielä todistetuksi?»

»Ettäkö te alkaisitte...?»

»Tietysti!»

»Kyllä minä luulen, jos vaan ne todistajat saisi todistamaan. -- Ja
kuinka lie, eikö useimmat niistä ole todistamaan kelpaamattomia.»

»Siitä otetaan selvä. Mutta missä luulisitte jaetun nämä Klitsin jyvät?»

Janne kopisti piipusta tuhkan kouraansa, heitti suuhunsa ja sanoi
vähäisen odotuksen perästä:

»Minä pahoin luulen, että Karin Vennulla on siitäkin asiasta varmat
tiedot.»

»Niin minäkin luulen!» huudahti Grönberg ja nousi kävelemään.

»Se Vennu on osannut hyvin säilyttää nahkansa», lisäsi Janne, »sitä kun
ei ole varkauksista minun tietääkseni edes tositeolla koskaan oikeudessa
syytetty. Ja siitä murhastakin se pääsi viime syksynä irti oltuaan vain
kaksi vuotta tunnustuksella.»

Nimismies käveli miettivän näköisenä lattialla.

»Minä olen koko talven pitänyt häntä hyvin tarkoin silmällä», alkoi hän
harmin ilme kasvoilla sanoa, »mutta minä en ole saanut häntä kiinni
sellaisista teoista, että olisin voinut hänet _kytkeä_. Vasta äskettäin
minulle kerrottiin siitäkin tavasta, jota Vennu useain toisten kanssa on
edellisinä vuosina harjoittanut, siitä nimittäin, että he uhkauksilla
salaa ovat pakoittaneet ihmisiä antamaan heille lahjoja, milloin
mitäkin. Tiedättekö te siitä mitään?»

»Kyllä siitä aina puhuttu on.»

»Niin, tekin olette kuullut ettekä kuitenkaan ole koskaan minulle
siitäkään mitään puhunut.»

»Kun ei ole johtunut puheeksi.»

»Niin, mutta semmoiset *pitäisi* johtua puheeksi. Sillä ymmärrättehän
sen, etten minä, vasta äsken pitäjään tulleena, voi millään tavalla
päästä rikollisten jälille, ellei minulle kerrota, ilmoiteta ja sillä
tavalla minua auteta. Sillä sen minä voin teille vakuuttaa, että minä
en todellakaan pelkää Vennua enkä tusinaakaan hänen kaltaisiansa, kun
minä vaan saan selvät syyt käydä kimppuun.»

Kun hän nyt paitahihasillaan, silmät innostuksesta säihkyen seisoi
Jannen edessä, niin saattoi todella uskoa täydellisesti hänen
vakuutuksensa.

Jannekin nousi seisomaan ja hänenkin silmissään alkoi säihkyä. Kymärä
hartioissa oli tosin jo käynyt hyvin huomattavaksi, sillä selkä oli
alkanut koukistua. Mutta hän näytti sittenkin mieheltä, jolla on voimaa.

»Jos niin on kuin sanotte», virkkoi hän, »niin teillä on todellakin
oikeus syyttää minua jonkun verran. Mutta pelkuruuden tähden en ole
ollut puhumatta, en Jumal'auta! -- sillä minä en ole ikänä Vennua,
enempää kuin ketään muutakaan ihmistä pelännyt. Mutta minä olen, niin
kuin tiedätte, saanut elämässäni herroista sen kokemuksen, että
talonpojan ei sovi niihin luottaa. Olen elämässäni käynyt niiden kanssa
monta käräjäjuttua ja enimmäkseen tapannut, vaikka asiani olisi ollut
kuinkakin oikea. Lindblomin syyllisyyden törkeisiin virkavirheisiin ja
petoksiin näytin, mutta silloinkin minulle annettiin sakkoja. No niitä
en harmitellut, sillä Lindblom menetti kuitenkin virkansa. Samasta
asiasta koitui minulle käräjäjuttu tuomarin kanssa, joka syytti minua
oikeuden solvaamisesta. Sakkoa sain taas, vaikka minä en ollut sanonut
muuta kuin että sellainen oikeus, joka viitsii tuomita sakkoihin siitä,
että olin sanonut Lindblomia lurjukseksi ja näyttänyt sen toteen,
sellainen oikeus on suurin vääryys. Ja siihen useita muita juttuja
lisäksi. Minä olen, parhaillani ollessani, esiintynyt täällä varasten ja
tappelijain syyttäjänä, olen koettanut saada järjestystä silloinkin, kun
nimismies ei uskaltanut hengellänsä hiiskahtaa järjestyksen puolesta.
Mutta minä alan tulla vanhaksi, minun käsivarressani ei ole enää
nuoruuden tarmoa, että voisin itseni puolustuksessa siihen täysin
luottaa. Minä olen halunnut saada levätä minäkin, kun olen huomannut,
ettei yksi mies voi aivankaan huomattavasti maailmaa ylösalaisin
kääntää. Siitä vähästä, mitä olen ollut teidän kanssanne tekemisissä ja
mitä olen tullut teitä tuntemaan, olen kyllä huomannut, että te olette
kymmenen kertaa rehellisempi ja miehuullisempi kuin nuo muut, joita olen
tuntenut. Ja sentähden olen minä luottanut teihin enemmän kuin kehenkään
muuhun herrasmieheen elämässäni. Mutta kun en ole teitä likemmin
tuntenut, en ole voinut luottaa pohjattomasti, sillä minä olen vanha ja
epäluuloinen».

Nimismies kuunteli ja katseli mieltyneenä vanhaa miestä ja sanoi
hymyillen:

»Toivon, että opitte minuun luottamaan.»

»Niin minäkin toivon, oikein sydämestäni. Mutta sanokaapa totuus, eikö
teillä ollut tänne tullessanne huonoja ennakkotietoja minusta, eikö
minua ollut teille kuvernöörin virastossa kuvattu
riitelijä-lurjukseksi?»

Grönberg myönsi sen.

»Kas sitä, minä sen arvasin. Te olette katselleet minua karsain silmin
aina viime kuukausiin.»

Sekin täytyi toisen myöntää.

»Niin! Mutta nyt te jo minuun kuitenkin luullakseni vähän luotattekin?»

»Paljonkin.»

»Herroilla kuvernöörin virastossa oli siis minusta teille eväitä.»

»Sen minä olen jo heille selvittänyt.»

»Vai niin. Ne tuskin sitä uskovat. Minä olen muuten kuullut, että kaikki
talonpojat, jotka vain ovat maalaisvirkamiesten kanssa riidoissa, ovat
virastossa hyvin huonossa maineessa.»

»Jaa ... melkeinpä...»

»Niin se on, kyllä minä sen tiedän. Ja syynkin siihen minä tiedän.
Meidän talonpoikain asioita herroja vastaan eivät ota ajaakseen muut
kuin sellaiset nurkkasihteerit, kaiken arvonsa ja luottamuksensa
menettäneet siat. Ne tulevat huonosti ajetuiksi. Meidän omaa kieltämme
ei siellä ymmärretä, eikä kuunnella. Jo asiamiehemme huono maine
vaikuttaa sen, että asiamme aina saa pitää menetettynä, kun ne vähänkin
mutkistuvat. Suurten lurjusten maine meidän joukostamme leviää kauimmas,
ja herrat päättävät, että me olemme kaikin sellaisia. He eivät tunne
eivätkä tahdo tuntea meitä likemmin.»

Tuli hetkiseksi äänettömyys, sillä Janne pani piippuun. Grönberg oli
tarkan huomaavaisesti kuunnellut.

»Kyllä siinä on paljon totta.»

»Siinä täytyy olla. Ja minä olen varma siitä, että jos esimerkiksi
meillä olisi ollut teidän kaltaisenne nimismies jo 10--20 vuotta
takaperin, niin täällä olisivat olot perin toisella kannalla. Sillä
huonot tavat eivät sitten olisi päässeet kasvamaan, kun vallattomia,
hurjia luonteita olisi väkevällä lainkouralla pidetty aisoissa ja
opetettu ihmisten tavoille.»

Siihen suuntaan jatkui keskustelu. Monta vuotta jälkeenpäin, kun
Grönberg ihastuneena puhui Hautalan Jannesta eräälle ystävälleen,
tunnusti hän, että juuri tuona sunnuntai-iltana Janne avasi hänen
silmänsä ja järkensä ymmärtämään kansaa sekä pääasiallisesti määritteli
sen suunnan, mitä hän sitten useina vuosina kulki, ollessaan kansan
keskuudessa siihen aikaan merkitsevimpänä virkamiehenä.

Keskustelu kääntyi sittemmin takaisin Klitsin jyväin varkausjuttuun.
Tähän eivät he kuitenkaan voineet aivan paljon valoa saada. Mutta Janne
tiesi ja luuli olevan todistettavissa niin paljon kaikenlaisia pienempiä
ja isompiakin rikoksia Vennun syntiluettelossa, että Grönberg päätti
vangita Vennun. Yhteisen neuvottelun perästä katsottiin kuitenkin
parhaaksi antaa sen hiljaisuudessa lykkäytyä muutamia viikkoja, jos
sattuisi ilmaantumaan jotain varmemmin todistavia asianhaaroja.

Alkoi jo hiukan hämärtää. Janne hankkiusi pois lähtemään.

Vähäinen, laihankalpea mies tuli sisään, tervehti ja seisahti ovipieleen
lakki kourassa. Hänen silmänsä välähtivät omituisesti, kun hän huomasi
Hautalan Jannen täällä istumassa. Katse seisahtui nimismieheen, ja
melkein heti, kun oli oven peräänsä kiinni saanut, hän virkahti:

»Vallesmanni oli kutsunut minua tänne?»

»Jassoo. Te olette Esa Karhu?»

»Niin.»

»Istukaa.»

»En oikein joudakaan.»

Hautalan Janne lähti. Esa siirteli levottomasti jalkojaan ikäänkuin
kiirehtien nimismiestä asiaansa selittämään, sillä häntä ei todellakaan
näyttänyt huvittavan olla täällä.

»Onko se Esa aivan jyrkkä siinä päätöksessä, ettette tule minulle
voudiksi?» kysyi nimismies.

Esa ei vastannut kohta. Ikäänkuin pakottamalla näytti hän saavan itsensä
sanomaan:

»En minä taida tulla.»

Grönberg lähti otsanahkaansa rypistellen kävelemään lattialla.

Esan kalvakoille poskille nousi punaa. Levottomista ruumiinliikkeistä
päättäen oli hänelle olo täällä hyvin tuskallista.

»Minun taitaa pitää mennä», äänsi hän ja kääntyi lähteäkseen.

»Älä mene vielä. Tuota, jos minä maksaisin sinulle 150 markkaa, etkö
sittenkään tulisi?»

Mies tuumi vähän aikaa.

»En minä tule», sanoi ja lisäsi omituisesti naurahtaen: »Minä en sovi
rengiksi.»

»Miksi ei, kun palkka on hyvä? Nyt on raha lujassa.»

»Minä tiedän sen, mutta ei sittenkään?»

»Minä en muuten niin paljoa välittäisi», jatkoi nimismies
kärsimättömästi, »mutta tuo, mikä minulla on, on sellainen vetelys, eikä
niitä tahdo kunnollisia olla. Sinua olen kuullut kiitettävän.»

»Ei kestä kehua», keskeytti Esa ja sieraimet hiukan laajenivat.

»No no, ei niin kuumasti.»

»Minä vaan en kärsi kehuja.»

»Etkö? Mutta jos panen palkaksi sinulle vielä vähän ohramaata, etkö tule
sittenkään?»

Esa loi tutkivan katseen nimismieheen ikäänkuin saadakseen selville,
oliko tämän puheessa ehkä jotain ivaa. Luultavasti ei hän siinä sitä
huomannut, koska jotenkin rauhallisesti vastasi:

»Se nyt on sillä lailla, että minä olen ollut kerran vankeudessa. Ja
minä sain siellä päähäni sen, että jos vaan joku keino elämiseen auttaa,
niin minä en koskaan enää menetä vapauttani. Ja minulla on sellainen
luonto, että meille voisi tulla riitoja ja...»

Siihen se jäi. Lopun siitä, mitä hän aikoi sanoa, voi kyllä arvata
jokainen, ken vähänkin ennestään tunsi Karhun Esaa.

Nimismies käveli kärsimättömän näköisenä edestakaisin lattialla.

»Hyvästi», sanoi Esa ja lähti. Eikä häntä enää estetty. Tultua ulos
välkkyi miehen silmissä jonkinlainen uhkamielisyyden tuli. Mutta kun
siellä kylmä vihuri heti ovessa vinkuen puhalsi vastaan, laskeusi
silmäin päälle ikäänkuin sumua ja rinnasta kohosi syvä huokaus samalla
kuin mies napitti pientä takkiansa. Hän oli kyllä hyvä puuseppä, mutta
työt olivat nyt huvenneet arveluttavan harvinaisiksi. Kenties loppuvat
kokonaan?... Tästä *täytyy* nyt tulla katovuosi, jos sitä tulee
milloinkaan... Millä sitten elävät vaimo ja lapset? Nimismies oli kauan
pyytänyt häntä isäntärengiksi ja nyt viime viikolla oli se ajatus häntä
kovasti kiinnittänyt. Toiselta puolen taisteli vapaudentunne jyrkästi
sitä vastaan, toiselta puolen taas perheen elämisen kysymys ikäänkuin
väkipakolla tuntui vaativan panemaan kaulansa ikeenalaiseksi. Tuossa kun
käveli nimismiehen pihan poikki, juoksi yht'äkkiä mieleen muuan ikävä
kohtaus vankeus-ajoilta. Tunnelmat, jotka vankeusmuistot Esassa aina
synnyttivät, olivat aivan kuin vereen syöpyneet. Tälläkin hetkellä
niiden vaikutus heti näyttäysi olevan valtaavampi kuin tukalalta
näyttävän tulevaisuuden pelko... Jaloissa ei ollut rautoja! Ikäänkuin
vakuuttautuakseen siitä otti Esa pari kolme hyppyaskelta. Sydäntä
väräytti omituisesti innostava ajatus, joka valtavuudellaan pani hänet
mutisemaan, eloisain silmäin tulisesti hehkuessa.

»En ikänä mene rengiksi!... vaikka ennen nälkään näännyttäisiin.»

       *       *       *       *       *

Iltapäivällä liikkui nimismiehen luona vilkkaasti ihmisiä kaikenlaisissa
asioissa. Kävi toisia, jotka tahtoivat jättää velkakirjoja
uloshaettaviksi. Niitä Grönberg melkein järjestänsä kehoitti heittämään
hakupuuhansa tuonnemmaksi ja onnistuikin muutamiin nähden. Toisia kävi
myös sellaisia, joiden omaisuutta jo oli takavarikkoon kirjoitettu tahi
huutokauppakin jo kuulutettu, kyselemässä nimismiehen neuvoja, eikö
millään tavalla voisi heidän huonoa asiaansa parantaa. Ja vaikka ne
useallakin olivatkin parantamattomalla jalalla, menivät he kuitenkin
paremmalla mielellä kotiin kuin olivat tänne tullessaan, sillä heitä
ikäänkuin omissa silmissäänkin rohkaisi ja varmisti nimismiehen
kohtelias käytös. Muuan lautamies kävi tuomassa melkein hyödyttömiä
tietojaan Klitsin jyväin varkausjutussa. Mutta Grönbergiä nämä tiedot
kuitenkin miellyttivät paljonkin, sillä hän huomasi miehen panneen
huolta ja vaivaa asian selvillesaamiseksi.

Grönbergin tultua pitäjään oli nimismiehen konttori nähtävästi tullut
paikaksi, jota kelpo ihmiset lähenivät luottamuksella, mutta rikolliset
ja syyn alaiset kauhulla.

Noin k:lo 7:n ajoissa aikoi Grönberg heittäytyä pitkäkseen sohvalle
siinä toivossa, että vieraitten käynti täksi päiväksi olisi loppunut.
Mutta samassa alkoi eteisestä kuulua vitkallista astuntaa. Huonoon
turkkiin puettuna astui pitkä mies sisään.

»Jassoo, Kuivasen Ella!» virkahti Grönberg katsahdettuaan ovensuuhun,
missä mies koetti silittää pörröistä tukkaansa pysymään pystyssä olevan
turkin kaluksen alla. Mies ryähti näyttääksensä miehuulliselta.
Saatuaan kynttilät kuntoon pisti nimismies kädet housujen taskuihin,
astui suu juhlallisessa kierteessä Ellan eteen ja virkkoi:

»Vai niin, siinäkö se Ella nyt on. Kuulut äsken aikalailla taas
juopotelleenkin?»

»No ... ei niin kovin... Vaikka kyllähän sitä nyt aina vähin tulee
ryypättyäkin.»

»Niinpä niin. Sun velkojasi näyttävät rupeavan hätyyttelemään sinua.»

»Joo ... ne ovat nyt niin nälkäisiä kaikki, joilla vähänkin on toiselta
saatavaa. Mutta ei nyt, herra vallesmanni, auta velkojen kanssa mitään,
kun on näin kova aika. Maamies ei saa rahaa mistään. Ne vähät, mitä
jostain saakin, menevät syömiseen.»

»Ja juomiseen.»

»Noo ... en minä paljoa omallani juo ... väliin tulee ryypätyksi muiden
omaa, oikein siitäkin harmista kun on näin köyhät ajat.»

»Siitäkö harmista olet akkaasikin lyönyt taas?»

»Koska?»

»Itsepähän Ella sen paraiten tietää.»

Ella näytti joutuvan vähän hämille, että mitä tuohon sanoisi,
kieltäisikö vai myöntäisi?

»Voi herra vallesmanni», alkoi hän vihdoin sanoa, »se on sellainen akka,
että jos teillä olisi sellainen, niin löisitte tekin ihan varmaan. Se
juo enemmän kuin minä... Jos mulla olisikin ihmistenmoinen emäntä, niin
ei mun asiani olisi näin.»

Ella huitasi pitkiä hiuksia otsaltaan ja näkyi otaksuvan, että hän oli
kerrassaan lumonnut nimismiehen. Tämä taas käveli pitkine piippuineen
lattialla ja alkoi jutella:

»Minä kutsutin sinut tänne sitä varten, että antaisin sinulle
selkäsaunan, kun et sinä lakkaa kurittamasta sitä akkaasi. Olen sinulle
siitä jo niin monta kertaa puhunut ja varoittanut, etkä sinä näy ottavan
puheesta vaaria niin... Riisu nyt turkki ja takki päältäsi.»

Ella soperteli jotain, josta ei oikein saanut selvää, mitä se oli.
Hädissään näkyi olevan, mutta ei siltä ryhtynyt riisuutumaan. Grönberg
kun huomasi tuon, jatkoi äskeiseen nuottiin:

»Etkö sinä usko, mitä minä sanon? Tunteehan Ella minua niin paljon,
etten minä tällaisissa asioissa aivan usein turhia jaarittele. Ota nyt
vaan ja riisu, ettei minun tarvitse suuttua.»

»Antakaa nyt anteeksi, herra vallesmanni, tämä kerta.»

»Mitä joutavia ruikuttaa, täysi mies! Kun kerran olet tätä tahtonut,
etkä ole ennen tyytynyt, niin ota pois selkäsauna. Sittenpähän paremmin
osaat arvata, kuinka kovaa se akan selkä kestää.»

Tätä sanoessaan nimismies asetti kolme tuolia rinnakkain, otti
kasakanpampun seinältä ja kävi Ellan eteen, joka nyt vastahakoisesti
riisuutui.

»Pane tuohon pitkällesi!»

Luultavasti oli Ella, jolla oli siksikin väättyri luonto, jo ennenkin
kokenut tämän tulikoetuksen, muuten ei voisi mitenkään käsittää, miten
hän niin vikkelästi suoriutui suulleen makaamaan noille tuoleille koko
loistavassa pituudessaan.

Ja silloin alkoi leikki. Nimismiehen pamppu lauloi tuttua nuottiaan.
Ella rupesi valittamaan:

»Armahtakaa, herra vallesmanni kulta!»

»Olkoon sitten, samoin kuin sinäkin akkaasi armahdat, ettet sitä yhtä
myötään lyö.» Nimismies sytytti piippunsa ja alkoi taas käydä
edestakaisin lattialla puhellen, Ellan yhä maatessa pitkällään
tuoleilla:

»Se nyt on vähän ihme, ettet sinä jo, vaikka sulla on ikääkin jo enempi
kuin minulla, osaa ruveta elämään ihmisittäin. Koetapas nyt ajatella,
eikö se olisi mukavampaa sinullekin, että saattaisit katsoa muita
ihmisiä silmiin kuin rehellinen mies, eikä tarvitsisi koskaan ottaa
selkääsi minun pampustani, joka luultavasti käy kipeästi kun niin
huudat.»

Ella ruikutti jotain myöntymykseksi ... »mutta kun sitä on niin hullu
luonto...»

»Sepä se, hullu luonto tarvitsee sekä opetusta että kuritusta. Käytkö
ahkerasti kirkossa?»

Ella sanoi, että eipä siellä tahdo usein tulla käydyksi.

»Hm, minun täytyy siitäkin antaa sulle selkään, että muistaisit useammin
käydä siellä opetusta kuulemassa ... rakkari!»

Ja sitten alkoi pamppu taas tanssia selän päällä. Tällä tavalla
jatkettiin aina pienten väliaikain perästä siksi, kunnes Ella oli saanut
erityisen erän vielä siitäkin, ettei antaisi lapsillensa pahaa
esimerkkiä, ettei joisi, ei menisi yöllä ajolle, ja vielä viimeiseksi
siitä, että kun ei Ellakaan armahda vaimoansa, niin nimismieskään ei aio
Ellaa armahtaa.

Kyllä Ellan selkä nyt oli niin pehmeä, ettei tahtonut takkia kestää.
Mutta ulos hän sentään riennätti minkä ennätti, kun kerran luvan sai.




III.


Saman sunnuntain iltapuolella, josta edellä kerrottiin, päästeli
Siikalahden Mikko hevostansa kapteeni Stoltin tallin ovipielessä
olevasta renkaasta, puhui hevoselle hyvitellen, taputti sen lautasia ja
näytti olevan hyvällä tuulella. Saatuaan kaikki lähtökuntoon nyökäytti
hän vielä päätänsä Stoltille, joka oli tehnyt Mikolle sen harvinaisen
kunnian, että tuli portaille katsomaan tämän lähtöä.

»Hyvästi, hyvästi, Siikalahti!» kuului Stoltin ääni, myöskin
tyytyväiseltä helähtäen. Mikko istui vanhanaikaiseen, kummallisen
muotoiseen pulkkaansa ja lähti. Se pulkka oli soukka ja pitkä, maalattu
punaiseksi, koristettu sinisillä, keltaisilla ja valkoisilla
lohikäärmeen ja muiden hirviöiden kuvilla.

Mikko alkoi heti pihasta lähtiessään viheltää hänelle omituisella
suhisevalla tavalla. Tämä vihelteleminenkin oli merkki siitä, että Mikko
oli hyvällä tuulella. Sillä kun hän vihantiestä vihelsi, vinkuivat
huulet niin terävästi ja vihaisesti kuin ääni olisi kulkenut
neulansilmän läpitse.

Ja olikin Mikolla syytä riemuun. Kun kapakka-yrityksen oli pitäjän
kokouksessa niin huonosti käynyt, vasten hänen ja kapteenin melkein
varmoja otaksumisia, olivat he tavanneet toisiansa kokouksen päätyttyä
ja silloin oli kapteeni ehdottanut hänelle uuden kannattavan
liikeyrityksen, nim. oluttehtaan perustamista. Mikko otti ensimmäisenä
selvän siitä, tarvitaanko siihen myöskin kunnan lupa. Ei tarvita, tiesi
Stolt. Mikkoa asia kohta innosti siihen määrään, että vaikka olikin
vasta viikolla luvannut tulla Stoltin kanssa asiasta likemmin puhumaan,
hän kuitenkin, viivyttyään hetkisen kirkolla asioillaan, vielä samalla
kertaa ajoi Stolttilaan. Häntä kiihoitti asiaan erityisesti juuri se,
että hän arvasi vastustuksen pitäjän kokouksessa lähteneen etupäässä
siitä, että häntä kadehdittiin, ja juuri *siksi* vihattiin, kuten hän
uskoi. Oli kyllä koetettu pitää salassa, että hän itse aikoi saada
viinakaupan omaan haltuunsa. Jollain tavalla oli se kuitenkin tiedoksi
tullut. Stoltia vihattiin, senkin hän ymmärsi asiaa huonolle tolalle
vieneen, kun tämä esiintyi asiassa hänen puolellaan. Näihin saakka oli
Stoltilla ollut suuri valta pitäjän kokouksissa, mutta viime aikoina
olivat miehet ruvenneet esiintymään ihmeen yksimielisinä häntä vastaan.
Mikko pahkiloi itseään, ettei ollut vetänyt toisesta köydestä: olisi
vaan edeltäpäin vaatinut kaikkia velallisiansa, joita hänellä oli
paljon, tulemaan kokoukseen, niin hänellä olisi ollut talonpoikia
puolellaan. Nyt ne olivat poissa melkein järkiään.

»Mahtoivatkohan olla poissa juuri tämän asian vuoksi?» Siitä päätti
Mikko ottaa selvän.

»Sitten Kalenius-hyväkäs vielä!... Piruko minut saattoikin esittelemään
juuri häntä asiamieheksi Kilströmin patruunalle!... Jos olisi ollut vaan
oikea asiamies kaupungista, herra komeissa turkeissa, ja sitten Kalenius
ja Stolt poissa, niin varmaan olisi läpi mennyt!»

Niin Mikko mietti. Tosin hän sitten muisti naapurinsa, Hautalan Jannen
ja Varpulan Valeen, ja ymmärsi, etteivät ne eikä kirkkoväärti Perälä
myöskään olisi herraa pelänneet. Mutta kun ei olisi ilmoitettu, että
lupaa pyydetään juuri hänelle, Siikalahden Mikolle, niin läpi olisi
mennyt.

Kovin kävi aatamille, että asia oli tullut ymmärtämättömyydellä
pilatuksi. Sitä ei käynyt enää millään kurilla auttaminen. Ainoa
lohdutus oli hautoa sielussa monihaaraisia, vielä kypsymättömiä ja
sekavia kostontuumia.

Mutta yhä suuremmaksi kasvoi hänessä sen ohessa uteliaisuus oluttehtaan
suhteen. Hän ei ollut ennen koskaan johtunut sitä ajattelemaan. Ennen
kuin lähti kirkonkylästä, päätti hän ajaa Stolttilaan vielä samana
päivänä saamaan asiasta tarkempaa selvää.

Nyt sieltä palatessa oli hänellä siihen kuuluvat asiat selvänä. Hän ja
Stolt yhdessä rakentavat oluttehtaan. Molemmat olivat asiaan niin
innostuneita, että jos olisivat aavistaneet talvea riittävän vielä 3
viikkoa, olisivat heti ruvenneet hirsiä ajattamaan. Mutta kun he
pelkäsivät, ettei se enää monta päivää kestä, päättivät lykätä sen
tulevaan talveen -- ja olla siihen asti kellekään sanaakaan asiasta
hiiskumatta.

Tänään olivat Siikalahden Mikko ja kapteeni Stolt tulleet mainioiksi
ystäviksi, vaikka ennen useinkin olivat riidoissa olleet. Mutta yhteinen
puuha, joka kumpaisellekin näytti olevan niin edullinen ja jossa he
molemmat toisiaan välttämättömästi tarvitsivat, sysäsi syrjään kaikki
vanhat riidat. Kapteeni ei kyllä olisi Mikkoa milloinkaan kutsunut
puuhaan osalliseksi, jos hänellä olisi ollut itsellään varoja. Mutta kun
varain puolesta oli hyvinkin ahtaalla, turvausi hän Mikkoon, aikoen
käyttää hyväksensä niin paljon kuin mahdollista Mikon taitamattomuutta.

Mikko puolestansa tunsi varsin hyvin Stoltin raha-asiat. Kun hän nyt
yksikseen ajeli metsätaivalta, jota oli Stoltin asunnolta noin 6
kilometrin matka kirkolle, ja siinä unelmoi tulevaisuudenkuvia,
naurahteli hän tuontuostakin. Hän ajatteli, että tuo ylpeä -- »ja köyhä»
sanoi hän aina ääneen -- kapteeni ei olisi milloinkaan häntä tullut
kehoittamaan yhtiöön, jollei juuri siksi, että hänen luottonsa
kaupungissa oli jo huono, ja täällä taas ei monella muulla olisi
riittämään asti varoja. Hätätilassa oli herra hänet armoihinsa ottanut,
epäilemättä aikoen sitten, kun alkuun päästään, karkoittaa hänet pois
yhtiöstä, kun on saanut petkuttaa. Hän nauroi.

»Petkuta vaan jos saat!... petkuta jo.»

Se oli Mikolla jo aivan selvillä, että hän käyttää Stolttia »asian
ymmärtävänä» neuvonantajana ainoastaan niin kauan kuin tarvitsee.
Nauroi taas ajatellessaan:

»Ruveta nyt ottamaan voitto-osakkaaksi miestä, joka ei kykene panemaan
penniäkään liikkeeseen!»

Mutta sitten johtui hänen mieleensä, että tuo liike tulee olemaan
sellaista, jossa pitää hoitaa kirjanpitoa, -- eikä hän osaa kirjoittaa.
Se oli vaikea pulma. Kun hän sitä oikein moneenkertaan mietti, tuli hän
täysin selville siitä, että juuri siinä kapteeni voisi häntä oikein
petkuttaakin... Mutta hänpä opettelee kirjoittamaan ja laskemaan.
Klitsin Kastori se varmaan mielelläänkin opettaa. Nyt on joutilasta
aikaa, kun ei ole enää metsäajoja eikä sovi maatöihin mennä. Tämä uusi
tuuma, oppia kirjoittamaan ja laskemaan, häntä taas innosti niin että
huulet oikein rupesivat huhuilemaan.

Hänet havautti miellyttävistä tunnelmistaan »Hallin-Janne»-laulu, jota
ainakin pari miestä kuullosti rääkyvän tuolia metsän varjossa. Mikkoa
puistatti, mihin osaltansa vaikutti kylmäntunne, osaltaan tulossa oleva
kohtaus. Hän ei voinut siinä erehtyä: toisen noista äänistä täytyi
lähteä Karin Vennun vanhasta, rämisevästä kurkusta. Mikko mietti: jos
ajan kovasti heidän vastaan tullessaan, ei se auta, Vennu kun kuitenkin
tahtoo seisahtumaan; jollen seisahdu, on se vastaisuudessa edessä. Hän
päätti ajaa hiljakseen näyttämättä mitään pelkoa.

Rääkynä läheni yhä mutkaisella metsätiellä. Kun ne vihdoin tavoittivat
Mikon ja ajoivat ohitse, niin tämä melkein pidätti hevosensa ja ajoi
niin kauas hankeen, että koko tie jäi huutajain käytettäväksi.

»Tpruu!... mitä helvettiä se kestikievari metsään ajaa ja ... tpruu!»

Vennu nousi reestä, johon toinen, Mikolle tuntematon mies jäi istumaan.
Molemmat olivat päissänsä. Vennulla oli päällään komea supiturkki, minkä
kauluksen alta harmahtava paksu tukka pisti esiin ja teki miehen
ulkomuodon omituisesti kunnianarvoisen näköiseksi. Kun hänen käytöksensä
samalla oli niin raju, herätti ensi näkeminen omituisia, ristiriitaisia
mielikuvia.

Mikko huusi vastaan kirkkaalla äänellään ja tutunomaisesti hymyillen:

»Annan tietä herroille.»

»Herroille!» Vennu oli ehtinyt jo Mikon ääreen.

»Tule pois!» käski Vennun toveri.

»Pidä sinä suus, iso roisto! Ota ryyppy kestikievari.» Vennu tarjosi
Mikolle pulloa, otettuaan ensin itse ryypyn.

»Sinä olet sellainen hienohousu!» muistutti Vennu Mikon ryypätessä ja
silmistä välkkyi Vennun kaikkein kurillisin ilme.

Mikko koetti naureskella ja hyväksi tehdä.

»Saakurin kitupiikki!» Vennu tempasi kauluksesta hangelle Mikon, joka
ähri ja mutisi.

»Pirujako sinä, kun sitä Kuivasen Ellaretaletta hätyyttelet?» tutki
Vennu.

»Enhän minä ole sitä...»

»Älä kieräile! Ootko sinä pannut sen velkakirjat hakemukseen?»

»Een!»

»Etkö? Äläkä vaan panekaan, taikka!»

Vennu otti taaskin kaulukseen.

»En minä ole ajatellutkaan», vakuutti Mikko.

»Tiedä seh!»

»Niin mikä?»

»Seh!»

Vennun käsi kohosi taas uhkaavasti ja toveri nauroi niin että metsä
kajahteli.

»Naapuries kanssa koirailet, sika!»

Mikko ei enää tiennyt mitkä sanat olisivat oikein sopivia tässä
käytettäväksi, joten katsoi parhaaksi olla vaiti.

»Onko sulla jyviä?»

Olihan Mikolla niitä, se täytyi tunnustaa. Vennu saa panna renkinsä
huomenna hakemaan kolme tynnyriä, sovittiin.

»Muista nyt, että kirjoitat sen Jumalan maksun päälle!»

Mikko hymyili luottavasti ja sanoi:

»Kyllähän te aina maksatte.»

»En maksakaan. Mutta tiedä vaan antaa hyviä rukiita!»

Vennu vielä potkaisi Mikkoa sääreen ja retuutti kauluksesta suu niin
ilkeänkurisessa naurussa, että Mikko ehdottomasti jo oli
kadottamaisillaan viimeisenkin häivän miehuuttansa. Samassa kuitenkin
Vennun huomio kääntyi Mikon pulkkaan.

»Vaihdetaan rekeä!» sanoi hän äkkiä satunnaisesta mielijohteesta,
»minun tekee niin mieleni sun rekeäsi. Tuolla roisiolla olisi sun
mukavampi kyytiä tehdä.»

Vennulla oli rikkinäinen, kurja lohna-roisio. Kun Mikko yritti tehdä
vaihtoa leikiksi, oli hän vähällä saada selkäsaunan. Ykskaks päästettiin
hevoset ja vaihdettiin rekiä. Jo oli Vennu lähtemässä tiehensä, kun
pulkasta vielä huusi:

»Pane huomenna mun renkini mukaan 5 pulloa olutta harjakkaisiksi!»

Mikko lupasi empimättä, päästäkseen niin pian kuin mahdollista erilleen
Vennusta. Ja kun hän nyt pääsi rekeen, antoi hän hevoselle suitsenperiä
ja ajoi niinkuin paholaista pakoon. Hänen korvissansa soi vielä ison
aikaa Vennun ja tämän kumppalin lähtönauru, johon kuusen latvassa
krakottavan harakan tirskuna lisäsi omituista väritystä.

Mikko meni kotiin tuimalla tuulella. Renki tuli riisumaan hevosta, ja
hän itse meni tupaan. Siellä hänen sisarensa, Eliina, noin 30-ikäinen
nainen, ihmeellisesti veljensä näköinen ja puettuna heränneitten pukuun,
istui pöydän luona raamattua lukemassa. Muuan hollimies erään kyläläisen
kanssa pelasi tammea ovi-ikkunan luona penkillä. Toisen hollimiehen
kuorsaus kuului ovisängystä. Takassa kytelehti pieni valkea ja siinä
lapset, 8-vuotias Mikku, ja 5-vuotias Liisa, jotain innokkaasti
askarehtivat. Kissa kierteli takkakiven ympäri hiipivin askelin,
tähdäten katseitaan takalle ja päästäen tuon tuostakin vihlovan
mau'unnan.

Isännän tupaan astuessa ei kukaan muu katsahtanutkaan häneen kuin
kissa.

»Maa-u!» sanoi se ja astui muutamia askeleita Mikon perästä, kun tämä
astui peräloukkoon päin.

»Pirujako tuo kissa raakuu», älähti Mikko ottaessaan turkkia päältänsä.
Sitte hän pani piippuun ja kysyi lapsia silmäillen:

»Mitä siinä takassa nyt turhaan puita poltetaan? ... ja mitä ne kakarat
tuhrivat?»

Mikku selitti:

»Meillä on pääsky, kylmettynyt pääsky, mutta se rupeaa elämään.»

»Se räpyttää jo siipiänsä», selitti Liisu.

»Mitä piruja?» Lasten isä läheni otsa rypyssä vikkelästi takkaa, näki
siinä rievun päällä kaukaa tulleen matkustajan raottelevan pieniä
kauniita silmiään, aukovan nokkaansa ja hiljaa räpäyttelevän siroja,
ihmeen kauniita siipiään. Lasten silmistä hohti ilo. Juuri kun Liisu
ojensi pienet sormensa hellien silittääkseen sen hienoista pukua ja
aikoi selittää, että Mikku oli löytänyt linnun tallin ylisiltä
kylmettyneenä, -- sieppasi isä pääskyn pyrstöön ja viskasi sen tuimalla
vauhdilla penkin alle. Kissa ponnahti kuin nuoli perään ja kohta alkoi
penkin alta kuulua murinata. Liisu parahti, mutta tukki kohta suunsa ja
pistäysi peräsänkyyn edustan taakse itkemään. Mikun käsi meni nyrkkiin,
silmissä välähti lapsen silmille outo tuli. Eliina nosti katsettaan
raamatusta, mutta kiinnitti sen jälleen välinpitämättömän näköisenä
sinne. Tammen pelaajat heittivät leikkinsä kesken ja lähtivät pihalle.

Mikko itse istui pöytäpenkille ja katseli siitä ensin kissaa, joka
saaliineen oli siirtynyt sängyn alle, ja sitten poikaansa, joka muurin
nurkassa totisen, ajattelevan näköisenä kyyhötti ja loi häneen
tuontuostakin luihun syrjäsilmäyksen.

Lapset olivat orpoja, sillä niiden äiti oli kuollut toista vuotta
sitten.

Tupaan tuli nuori vaimo ja seisahti muurin viereen. Eliina käski
istumaan.

»Siellä on, tuolla ulkona, nyt aina vain niin kylmä, että mitä hyvä
Jumala tarkoittaneekaan», alkoi vaimo valittaa.

Ei kukaan vastannut. Pieni Liisa kun kuuli tutun äänen, raotti
sängynedustaa, pisti päänsä ulos ja kysyi vaimolta:

»Onko teidän Miina kotona?»

»Pysy siellä!» ärjäisi isä. Vaimon vastauskin lapsen kysymykseen jäi
puolitiehen ja lapsi vetäysi takaisin sänkyyn.

Vieras oli erään Siikalahden maalla olevan mäkitupalaisen Tuomi-Kustaan
vaimo.

»Mitä sillä Annalla on nyt asiaa?» kysyi Mikko vihdoin. Mutta ennen kuin
Anna ehti vastaamaankaan, lisäsi hän:

»Sano sille Kustaalle, että hänen pitää nyt pian pitää huolta sen velan
maksusta.»

»Mutta eikö se ollut puhe, että saa työllä maksaa?» kysyi vaimo
nähtävästi hiukan pelästyneenä.

»Ei siitä mitään eri puhetta ollut... Eikä nyt kannata työväkeä
pitääkään tänä kesänä.»

»Mutta milläs köyhä maksaa, jos ei kukaan työtä anna?»

Sen sanoi Anna itkunvoittoisella äänellä, eikä isäntä vastannut siihen
mitään. Vähän ajan kuluttua lähti hän pois. Ulos tultua pillahti itku.
Oikeastaan oli hän tullut aikeessa pyytää vastaiseksi työllä
maksettavaksi puoli tynnyriä rukiita. Mutta nyt ei voinut olla siitä
puhettakaan. Päästyään tiehaaraan seisahti hän hetkiseksi ja itki.

»Hyvä Jumala, kun ei tule kesää ollenkaan!»

Jo hämärsi. Taivaalla pilkottivat kirkkaina tähdet. Tuulenhenki kävi
pohjoisesta. Lyijyraskaana painoi Annan sydän kun hän hiljaa, syvissä
ajatuksissa asteli mäelle, kotoansa kohti.




IV.


Päivä toisensa perään kului kesäkuuta, mutta ilmat pysyivät yhä
talvisina, luonto jäykkänä ja kuolleena. Ihmisten huulet alkoivat
näyttää omituisen sinisiltä, ilo ja nauru olivat käyneet harvinaisiksi.
Sen johdosta tuntuikin siltä kuin kuolema olisi käynyt jo salaisilla
partioretkillään maassa, puristanut ensimmäisenä kevättären rinnan
mehuttomaksi ja tyhjäksi, sitten, ilkkuileva hymy kolkossa naamassaan,
kulkenut mökistä mökkiin, talosta taloon värjäilemässä ihmisten huulia
mieliväreillään.

Oli ihmisiä, jotka eivät enää odottaneet kevättä ja kesää koskaan
tulevaksi, vaan luulottelivat maailman lopun kohta olevan edessä. Sitä
tosin oli ennustettu tulevaksi siten, että silloin elementit
»palavuudesta sulavat». Mutta saattoihan jääkin palavuudesta sulaa!

Kerjäläisiä tulvaili sisämaasta päin yhä suurempia laumoja. Kun he
täällä vielä löysivät suurusleipää, ja kun he jo pitemmän aikaa olivat
eläneet pettuaineilla, tuntui heistä elämä likempänä rannikkoa
ruhtinaalliselta!

Kukaan ei oikeastaan tehnyt mitään työtä tänä aikana. Nekin, joita ei
nälkä vielä rasittanut, nekin päivä päivältä yhä kalpenivat, sillä
sydämessä itsepintaisesti elävä ja palava toivonahjo näytti hiljalleen
jäähtyvän.

Mutta eräänä iltana alkoi tuuli nahista. Itäiselle taivaanrannalle nousi
sinisiä vesipilviä.

Kyläkuntain ihmiset kokoutuivat tätä ihmettä katsomaan. Keskellä
valoisaa kesäkuun yötä he seisoivat ryhmissä lumisilla pihoilla ja
kujilla haastellen, tarinoiden ja jännityksellä seuraten pilvien kulkua,
jotka vitkallisesti nousivat ja täyttivät taivaslaen. Ihmisten äänistä
huomasi selvään, että toivo oli rinnassa syttynyt uudelleen ja paloi jo
niin, että äänet värähtelivät...

Aamupuoleen yötä rupesi satamaan, ja sitten satoi koko seuraavan päivän
niin rajusti, että saattoi luulla koko keväisen vesivaraston tulevan
alas tänä yhtenä vuorokautena. Muutamien päivien kuluttua osoitti
lämpömittari jo 25 astetta lämmintä varjossa.

Muutos luonnossa oli varsin hämmästyttävä; ikäänkuin parina, kolmena
vuorokautena olisi astuttu helmikuulta kesän ihanimpaan aikaan. Talvi,
joka oli paatuneena maannut tiloillaan tunnotonna kuin muumio, näytti
yhtäkkiä saaneen sellaisen selkäsaunan, että se, vetäen perässään
raajarikkoisia jäseniään, ryömi pois näkymöltä taakseen katsomatta.
Ruhtinaallisena punertavassa valossaan näytti aurinko melkein yhtä
myötään asuvan keskitaivaalla sellaisella paikalla, mistä se saattoi
valaa omia tunnelmiaan kesän odottajille maan varjoisimpiinkin
piilopaikkoihin. Äsken valtavat lumikasat sulivat silmissä, muuttuen
kirkkaaksi vedeksi, joka tanssien ja laulaen vapautuksen riemulauluja
tuhansina puroina riensi jokia ja järviä kohti, huuhtomaan ja
kulettamaan paatuneita jäätönkkiä merten avaroihin helmoihin.

Viikon päivät kesti tätä luonnon vapautuksen riemullista kevätjuhlaa, ja
silloin jo vihoitti maassa pitkä tuore nurmenoras, puut olivat saaneet
ikäänkuin taikavoiman avulla vihannat kesäpuvut, tuore, keväinen tuoksu
täytti ilman.

On kesä.

Ja nyt eivät ihmiset enää olleet laiskoina. Pienet pikkaraiset
poikanaskalitkin häärivät peltotöissä, toiset karjanpaimenessa, karjan,
joka horjuvana ja nälkiintyneenä oli vihdoinkin päässyt laitumille
tuorehtimaan ja nyt iloiten aamusilla mylvi kellojen helistessä.
Liejuiset pellot muuttuivat auringon, auran ja äkeitten vaikutuksesta
kuohkeiksi, mureiksi ja multaisiksi. Rukiin oras kasvoi silmissä sekin.

Kellä ohransiementä oli muille antaa, se sai siitä nyt hintaa.
Luottosuhteet olivat jo edellisinä vuosina niin huonontuneet, että
heikkovaraisempain oli vaikea saada enää velaksi. Ne, jotka ilman
nylkyvoittoja lainasivat siementä, antoivat mieluimmin sellaisille,
joilta ilman uloshakua toivoivat saavansa takaisin. Sitävastoin ne,
jotka halusivat korkeampia voittoja, saivat lainailla niille, joilla
tarve oli suurin, velkakirjoilla, joissa oli *hyvin varmat* takaukset.

Ihanat kesäiset ilmat virkistivät mieliä kuitenkin siihen määrään, että
jokainen, toivoa täynnä, tahtoi saada siementä millä hinnalla hyvänsä.
Tuntui kyllä tuskalliselta myöntää nylkijälle kaksinkertaisia hintoja,
mutta jättää peltoa kylvämättä oli vielä tukalampaa.

Siikalahden Mikolla oli viljaa. Kyllä hänkin sai muutamia kuormia
lainata tänä aikana, mutta ne olivat verrattain harvoja, sillä hän osasi
pitää hintaa. Eikä Mikko sitä harmitellut vaikka hänen viljansa säästyi,
sillä hän aavisti olevan tulossa ajan, jolloin vilja maksaa. Sitä
seikkaa hän yksistään piti silmällä. Toisten tarve ei häntä liikuttanut.

Siikalahden kylässä oli enimmäkseen toimeentulevia talollisia, ja nekin,
jotka siellä näihin saakka olivat muiden apuja tarvinneet, olivat
koettaneet karttaa joutumista Siikalahden Mikon asioihin. Tästä johtui,
että kun Mikolla ei ollut mitään »asioita» kyläläistensä kanssa, elivät
he hänestä ja hän heistä jotenkin täydellisesti erossa ja alituisessa
riidassa, joka johtui siitä, että Mikko ei koskaan suostunut mihinkään,
mikä ei tuottanut hänelle yksityistä etua.

Sen lisäksi pidettiin häntä pikku varkaana, joka ei tietänyt mitään
metsänrajoista, takamailla vei toisten siltapuita j. n. e. Näistä syistä
ei hänen ja kylänmiesten välillä ollut mitään yhteistä. Mikko eli
yksikseen omaa elämäänsä, jos lukee pois kylän kauppiaan Mikko Klitsin,
jonka kanssa Siikalahti jonkun verran piti seuraa.

Siikalahden Mikko muuten nähtävästi rakasti yksinäisyyttä. Usein hän
sunnuntaipäivätkin juoksenteli metsissä kirves kainalokoukussa. Ja
silloin aina kokoutui joku karahkakimppu jonnekin oman luhtaladon alle
taikka taas seiväskasa. Siihen aikaan oli vielä metsiä kyllä. Siksipä
kyläläiset, kun tunsivat Mikon hommat ja tapasivat noita kätköjä, eivät
häntä edesvastuuseen vaatineet, kiroilivat ja nauroivat vain miehen
turhanpäiväistä ahneutta, haukkuivat, pistelivät ja pilkkasivat vasten
silmiä, kun siksi tuli ja niin sopi. Mutta sen lisäksi epäiltiin Mikon
noilla kulkuretkillään sunnuntaisin takamailla tekevän kaikenlaista
muutakin pikkupahaa, aukovan reikiä muiden viljelyksiin, että laitumella
olevat elukat niihin esteettömästä pääsisivät, kaatelevan halkopinoja,
y. m. Joku kerta oli häntä sellaisesta tavattu, ja siksipä hän saikin
sitten kantaa syyn kaikista sellaisista kolttosista.

Mikko ei ollut vanha mies. Hänen vaikutuksensa ei ollut vielä ehtinyt
mihinkään ulottua. Erittäin vaaralliseksikaan ei häntä missään suhteessa
katsottu. Itsekseen, yksikseen hän eleli omaa elämäänsä, nautti ja
riemuitsi omista mielikuvituksistaan, ei etsinyt tuttavuutta eikä
myöskään tarjonnut. Ei häntä harmittanut sekään, että hän tiesi
kyläläisten häntä halveksivan, sillä hän otaksui sen vain kateudesta ja
vihasta lähteväksi, kun hänellä oli vähin varoja. Eikä se siltä kannalta
katsottuna ollut hänen mielestään mikään paha.

Hautalan Jannea hän vihasi syvemmin kuin muita siksi, että tämän pilkka
koski häneen aina kipeämmin kuin muiden. Ei hän oikein itsekään
tajunnut, miksi niin oli. Ehkäpä siksi, että hän oli aina tuntenut
itsensä niin varjottomaksi ja voimattomaksi Jannen suhteen, sekin kun
oli omavarainen mies, väkevä, pelkäämätön, hyväsuinen ja -- ennen
kaikkea: kun Janne oli päässyt kuntalaisten suhteen sellaiseen
luottamusasemaan.

Eräänä päivänä, ilmojen ollessa yhä edelleen lämpimiä, tuli Mikko
takamailta metsän poikki, kirves kainalokoukussa, ja vihelteli hiljaa;
Hänen polkunsa osui kulkemaan läpi Hautalan aituuksen, missä
harventuneet rukiinoraat nyt jo ennustivat huonoa satoa, tuli kesä
minkälainen tulikin. Hänen suunsa vetäysi nauruun, silmistä pilkisti
esiin iloinen tunnelma, kun hän aitauksesta tuli jälleen metsänpuolelle.
Siinä ruokailivat juuri Varpulan Valeen lehmät. Yhtäkkiä Mikko pyörähti,
katseli vakoilevasti tarkastellen, ympärilleen. Ei nähnyt muita silmiä
kuin lehmäin, jotka mulkoilevina ja totisina katselivat häntä. Mikkoa
ilettivät nuo katseet. Miksi niissä olikin niin tyhmän vakava ilme? Hän
irroitti kuitenkin kohta itsensä tuosta omituisesta, ikäänkuin
kantelevasta lumouksesta, astui vikkelästi takaisin aidan luokse,
tempasi veräjän selkiselälleen ja rupesi ajamaan karjaa ruisvainioon,
uhitellen kirvesvarrellaan. Mutta lehmätpä alkoivat juoksennella
kaikkialle, sinne tänne paeten, ei vaan sisään avatusta reiästä. Mikko
ponnisteli ja riehui niiden kimpussa hikeen asti. Mutta yhtäkkiä kiintyi
huomioon, että kellurin kello pauhasi hänen mielestään aivan hirveästi.
Pelästyneenä katseli hän vakoilevasti ympärilleen, eikö paimenta jo näy
jossain pensaassa? Saatuaan heikon, puolinaisen varmuuden siitä, ettei
ketään ihmistä ollut likitienoilla, juoksi hän hiipien ja keveästi kuin
kärppä tiheimpään pensaikkoon. Kappaleen matkaa kulettuaan hän teki
suorakulmaisen käännöksen ja tuli siten aivan toisaalta päin kylään,
ettei kukaan olisi voinut aavistaakaan hänen oikeita polkujaan.

Ehdittyään metsästä aukean reunaan, jonka keskessä kylä oli, istahti hän
kovasti hikoillen kivelle. Siitä näki kylän kaikki talot. Hänen oma
punainen kartanonsa oli uhkeimpia, mutta ei parempi kuin Varpulan ja
Hautalan. Märkäsen kartano oli paljon ala-arvoisempi. Se oli niin
näkyvällä paikalla, että talvella ajettu hirsikasa portin ulkopuolella
näkyi sekin. Mikon ajatukset kiintyivät erikoisella tavalla tähän. Sillä
hänen vaimonsa oli Märkäsen tytär. Vanha Antti hoiti itse taloutta,
joten siellä oli vielä perintöä toivossa Mikollakin, jolla oli useita
lapsia. Sitäpaitsi oli Mikko kiinnittänyt huomionsa Märkäsen toiseen
tyttäreen Annikkaan ja ruvennut jo hautomaan päässään ajatusta, ettei
olisi hullumpaa, jos hän saisikin periä koko Märkäsen rahoineen,
tavaroineen, tyttärineen. Hän ei ollut ennen kiirehtinyt asiaansa
ilmaisemaan Märkäsessä. Mutta nyt hiljakkoin oli korvaan saapunut
huhuja, että Hautalan Matti, Jannen poika, oikein tositeolla olisi
ruvennut lähentelemään Annikkaa. Huhu oli häneen tehnyt kiusallisen
vaikutuksen. Matti oli nuori ja pulska. Hän taas... Noo, hän käsitti,
ettei hän ollut kaikkein miellyttävimpiä. Ja tytöt usein katsovat
enemmän mieheen kuin hänen rikkauksiinsa, »niin tyhmää kun se onkin»,
arveli Mikko puoliääneen.

Sitäpaitsi, ajatteli hän, jos minä saisin Annikan, olisi aivan turhaa
ruveta kartanoa siinä korjailemaan ja siihen rahoja tuhlaamaan...
Kyllähän tuo niille vanhoille kelpaa niin kauan kuin elävätkin.

Siinä istuessa rupesi häntä Hautalan Matista ja Annikasta liikkuva huhu
yhä enämpi kiusaamaan. Sellaisissa tapauksissa supistuivat hänen pienet
silmänsä melkein umpeen ja terävä nenä näytti vielä terävämmältä. Mutta
kun mietiskely loppui, aukenivat silmät, niiden pohjalta loisti tarmokas
päättäväisyys, ja pienen ruumiin jokainen hermo näytti ehdottoman
johdonmukaisesti asettuvan tämän tahdon nöyräksi ja vilpittömäksi
palvelijaksi.

Niin kävi nytkin. Hän jätti rivakasti paikkansa ja alkoi vainion poikki
oikaista suoraan Märkästä kohti.




V.


Märkäsen Antti, jonka kartanoa Siikalahden Mikko äsken tuolta metsän
reunasta tarkasteli, oli vanha mies. Ensimmäisestä naimisestaan oli
hänellä ollut yksi tytär, joka oli ollut emäntänä Siikalahden Mikolla,
mutta kuollut toista vuotta takaperin. Antti-ukko oli ollut toisissa
naimisissa jo 20 vuotta ja tuloksena tästäkin oli ollut vain yksi,
Annikka-niminen tytär, joka nyt parhaassa naimisijässä oli ja eli isän
ja äidin kanssa kotona, kiinnittäen itseensä niinkin vakavan miehen kuin
Siikalahden Mikon huomiota. Kuten äskeisestä tiedetään, oli talossa
varoja.

Ukkoa vaivasi sulkutauti, joka oli kestänyt ja kiduttanut häntä noin 15
vuotta. Usein kun selkä kastui rukoilemisesta, tahi jalat märissä ojissa
jäähtyivät, joutui äijä sängyn omaksi.

Tätä nykyä oli hän taasen maannut useita päiviä. Kamari, missä hän
sairasteli, oli pienoinen putka siinä tuvan perässä. Loukossa oli
tiilikakluuni, seinissä hyvin vanhat sinikuvaiset tapetit. Niissä oli
lukemattomia repeämiä ja reikiä, aivan kuin vääristyneitä, itkeviä
suita, jotka aikansa rääyttyään olivat vihdoin väsyneinä jääneet
itsestään väliäpitämättömän väärään.

Tämän huoneen samoin kuin tuvankin sisustus oli hyvin vanhaa, isiltä
perittyä romua. Antti oli tarkka mies, samoin kuin molemmat emännätkin
olivat tarkkoja olleet, niin ettei rahoja turhiin tuhlattu. Kamarissa
oli huono järjestys, epämiellyttävä haju ja vahvasti likaa. Kyllä
Annikka toisinaan tahtoi sitä tuulettaa ja siistiä. Mutta kun vanhat
sitä pitivät niin pahana, eivätkä viihtyneet siellä, ennen kuin
järjestys oli taas ennallaan, niin tyttökin kävi välinpitämättömäksi.

Vaikka ulkona oli lämmin ilma, makasi isäntä kuitenkin raskaitten,
loimivillaisten vällyjen alle peitettynä. Mutta kun se ajanpitkään alkoi
tulla liian rasittavaksi, kohosi hän toisinaan istumaan sängynlaidalle.
Siinä tuli näkyviin pieni, kuihtunut ukko, jonka verhona oli tukeva,
siniseksi värjätty paita. Tukka oli pitkä ja paksuissa vanukkeissa ja
valui kasvoille, kun hän yski sitkeää, katkeamatonta yskäänsä. Yskä oli
lohkeevaa, se sai matkaan joukon keltaista limaa. Hiki juoksi pitkin
ryppyisiä poskia. Vanhalle miehelle näytti kuumuus tuottaneen suurta
tuskaa.

Emäntä, hyvinvoipa muori, tuli kamariin.

»Hyvä ihminen, kun sinä jäähdytät itsesi! Mitä hyvää niistä voiteista
sitten on, kun... Muorihan käski sinun makaamaan vuorokauden vällyjen
alla. Kun tuolla tavalla itsensä jäähdyttää, niin mitä sitä sitten
ostetaankaan voiteita.»

Tarkoitus oli emännällä hyvä, vaikka hän oli tottunut käyttämään
puhetapaa, jota äkkinäinen saattoi käsittää tarkoitukseltaan
pahemmaksikin.

»Oli niin kovin kuuma ja otti hengen kiinni», kuului vaarin ääni kuin
sängynalta, vällyistä, joiden alle hän uudestaan emännän sisään astuessa
kierähti.

»Vai on nyt lämmintä! Kylläpä väliin on kylmä. Pysy vain siellä.» Hän
tuppasi tarkoin vällyt ympärille.

Kaksi parmaa hurrasi tummissa ikkunaruuduissa ja niiden ympärillä
lukematon parvi kärpäsiä piti hauskaa hiottavassa kuumuudessa.

»Se käy niin raskaaksi, kun täällä vällyjen alla täytyy olla silloin kun
ryittää», valitti ukko.

»Johan se käy, mutta ei suinkaan sitä kylmässä ole kenenkään kivut
parantuneet.»

Emäntä leikkasi pöydällä olevasta suuresta, palvatusta lehmänreidestä
vuolun suuhunsa.

»Noita parmojakin!» Hän rupesi niitä takaa ajamaan.

»Tuota...» kuului sängystä.

»Häh?»

»Minä olen ajatellut, että mitähän se olisi, jos käytäisiin tohtorin
parissa kaupungissa?»

Emäntä oikein säikähti.

»Ketä tohtorit ovat parantaneet?»... Hyppysissä oleva parmakin pääsi
tuossa häiriössä tiehensä. »Pahusta kun pääsi...»

»Ajattelin, että», jatkoi sairas, »kun tuota nyt on meillä omaisuutta
siksi, niin sopisi nyt kerran koettaa. Mahtaisiko tohtori sentään koko
maailmaa viedä?»

»No ei suinkaan sitä sen puolesta tarvitsisi koettamatta olla, mitä se
maksaa! Kyllähän se aina jaksettaisiin, mutta kun ne tohtorien lääkkeet
monellekin ihmiselle ovat vain jouduttaneet kuolemaa. Älä nyt siitä vain
Annikalle puhu, sinne se kohta rupeaa touhuamaan.»

»Minä vain meinaan», jatkoi sairas omia mietelmiään, »että jäähän sitä
nyt perittävääkin siksi että sais tuota nyt jotain minunkin terveyteeni
uhrata... En minä ole saanut keneltäkään mitään periä.»

Mutta nyt emäntä suuttui, niinkuin ainakin, kun äijä ilkeyksissään
rupesi tuollaisia puhumaan, ja sen sai äijä kohta kuulla. Kahakka
saatiin kuitenkin onnelliseen loppupäätökseen sillä, että päätettiin
odottaa vielä pari päivää ja jos ei mitään muutosta tapahdu, niin sitten
lähdetään kaupunkiin lääkärin puheille.

Silloin näki emäntä ikkunasta, että Siikalahden Mikko tuli pihassa. Hän
lähti tupaan.

Mikko tervehti hyvää päivää.

»Jumal' antakoon. Mitä teille päin kuuluu?»

Eipä sitä nyt mitään erittäin kuulunut. Mikko kopisteli piippuaan ja
latasi uudestaan.

»Missä vaari on? Onko taas makuulle joutunut, vai?»

Kuului joutuneen. Oli ollut ojalla ja siellä kastellut jalkansa ja
tullut yhtäkkiä niin ettei tiedä mihin panna.

»Vai niin. Huonoksi se on käynyt vaari. Saa nähdä kuinka kauan
kestänee.»

»Huono on. Tässä ehtoolla sitä koetti hieroakin Liisamuori ja antoi
jotain lääkettä sisään, mitä lie ollut, ja käski sitten kuumassa
makaamaan, mutta en tiedä auttaako se.»

»Kylläpähän siinä koettaa saa.»

»Saa siinä, joka sille kohdalle joutuu. Tohtorin pariin se nyt vaitelee,
mutta kun en tiedä, olisko hänestä apua?»

»Tohtorin pariin!» kiljaisi Mikko, ikäänkuin olisi pudonnut avantoon.

»Niin.» Emäntä katsoi ihmeissään, ikäänkuin kysyen, että mitä siinä nyt
niin kovin kummaa oli.

»Ketä tohtorit ovat parantaneet?» päivitteli Mikko. »Tappoivat ne
setävainajankin. Sinne nyt ei ainakaan pidä mennä. Saisihan tuossa nyt
vielä elää tuo ukko meillä nuoremmilla neuvonantajana... Vai, mä
vieläkin sanon, vai tohtorilla nyt itseänsä tapattamaan.»

Emäntä kuunteli ensin oudostellen, mutta sitten jo täydellisesti
käsittäen vävyn kiihkeätä rakkauden osoitusta. Ja se vaikutti häneen
ihan päinvastoin kuin Mikko oli tarkoittanut.

»Kaupunkiinpa lähdetäänkin huomenna», ajatteli muori itsekseen ja tunsi
ukkonsa nyt olevan paljon likempänä sydäntään kuin äsken.

Mikko taas luuli, että hän oli sen ukon paikan valloittanut, ja lähti
kamariin päin innokkaasti ja tolkussaan haastaen:

»Ei ... kyllä ennen vaikka mitä koetetaan ja vaikka mistä apua haetaan
kuin tohtorin pariin mennään.»

»Kipeänäkö täällä ollaan?» kyseli hän kun kamariin pääsi.

»Kipeänä ollaan.»

»Minä tässä muorille sanoin että: vai tohtorilla sitä nyt *tapattamaan*
samoin kuin setävainajan tappoivat.»

»Tappoivat? Kuka tappoi?»

»Tohtori, mikä lie ollut.»

»Kuinka se sen tappoi?»

»Noo, Jumalako hänen ties. Mutta kohta kuoli, kun sai niitä voiteita.»

Vaari käännähti, veti pois peiton päältään ja voihkaisi:

»Niin ... ajattelin vain, että sais tuota nyt edes koettaa, sittenpä
senkin tietäisi. Eikähän se nyt mahtaisi niin kalliiksikaan tulla.»

»Kyllähän se *muutaman markan* aina maksaakin, mutta mitähän siitä, --
pääasia on vain, että se menee turhaan. Sanoin tässä muorille, että
saisittepa te nyt vielä olla ja elää meillä nuoremmilla
neuvonantajana... Kylläpä sitä kuolemaan vastakin ehtii.»

Mikko katseli vaarin silmiin, että ymmärtäneekö äijä edes, kuinka hyvänä
häntä pidetään. Sairas huokasi eikä puhunut mitään.

»Kuinka vanha te nyt olette?» kyseli vävypoika osaaottavasti.

»Jopahan sitä jo on ikää. Tuhat kahdeksansataa on vuosiluku.»

»Jopa. Kun niin vanhaksi lullaan, niin.»

»Joutais jo kyllä kuolla.»

Mikko ikäänkuin säpsähti:

»Mitäs joutavia!» sanoi.

Puhe ei tahtonut enää sujua. Mikko rupesi ilman ajattelematta uudestaan
matkimaan:

»Ei, kyllä se niin on, ettei tohtorin pariin pidä mennä.»

Sairas oihkasi ja kirkaisi:

»Ei sinun siihen mitään tule, omaa se on mun tavaraani!»

Mikko oikein siunasi ja sanoi, ettei hän sitä ollut tarkoittanut.

»Sitä sinä kuitenkin tarkoitit», väitti sairas.

»Kuinka te sellaisia saatatte sanoa!» hän oikein heltyneenä äänsi,
ikäänkuin aikeessa vaatia kituliasta äijää tilinteolle puheistansa.

»Vaikka minä olen itse omaisuuteni koonnut, en minä saisi siitä
penniäkään kuluttaa, kun tarvitsen.»

Mikko alkoi kadottaa malttinsa.

»Minulla oli tänne tullessani oikein erinomaista voidetta tiedossani»,
sanoi, »jolla on parantunut moni, mutta ei nyt tohdi enää sanoakaan, kun
se oli sellaista, joka ei maksa mitään. Luulisitte pian, että minä sitä
sen tähden neuvon, ettei tohtorin tykö mentäisi... En minä sano!... Kun
sen kerta välttämättä nyt *pitää paljon maksaa*, niin pankaa nyt
menemään (Mikon tuntui vatsasta suoraan kielelle juoksevan hapanta
katkeruutta), pankaa vaikka viimeinen penninne!»

Mikon laihoille poskille nousi puna. Vaari alkoi jo peräytyä ja sanoi
maltillisemmin:

»Kyllähän niitä sellaisia omatekoisia lääkkeitä on jo koetettu.»

Mutta Mikko oli päässyt suuttumisen vauhtiin ja sitä ei sopinut niin
vaan heittää.

»Piru vieköön», hän puhui ikäänkuin itsekseen, mutta kuitenkin
sairaalle, »kun haukutaan silmät, korvat täyteen.»

»No älä nyt siitä niin pitkää puhetta pidä», keskeytti sairas. Mutta
Mikko ei ottanut kuulevaan korvaansa, jatkoihan vaan:

»Eikä teillä nyt niin mahdottomat rikkaudet ole, ettei niiden ääriä
tiettä!»

»Älä nyt... En minä viitsi kuulla.»

Mikko oli hetkisen vaiti ja näkyi kiinteästi taistelevan jonkun
ajatuksen kanssa. Se puhkesi jo:

»Maksakaa pois se kaksituhatta markkaa, jonka te lupasitte
Annaliisa-vainajalle. Minä olen lasteni holhooja ja mun täytyisi sekin
vaatia, jos tässä ruvetaan oikein kovalle panemaan.»

Emäntä tuli kamariin silmät suurina, kun oli jo oven taakse kuullut,
mistä täällä oli kysymys.

»Mitä puhut? Ettäkö ruveta sulle maksamaan perinnöitä etukäteen?»

Mikko ei kestänyt emännän katsetta. Näkyi rupeavan jo itsekin katumaan.
Lattiata katsellen sanoi:

»Niin, kun täällä ruvetaan haukkumaan, niin tulin sanoneeksi. Ja mun
täytyy pitää lain puolesta lasteni etua silmällä.»

»Häpee, kuule, isoo kolo otsaasi, kun kehtaatkaan tuollaisia puhua,
vaikka tiedät jo sellaisen summan saaneesi.»

»Niin mutta lain puolesta. Vaari on jo vanha, eikä voi enää tarkoin
pitää silmällä, milloin velkakirjat vanhenevat, eikä sitä, millä tavalla
velallisten ja takausmiesten varallisuusolot muuttuvat. Nyt jo ovat
näinä vuosina hävinneet sellaisetkin, joita ei olisi uskonutkaan. Taas
näyttää tulevan huono vuosi, ja saatte sen nähdä, että ennen kuin ollaan
tulevan talven yli, niin moni mies on »myyty».

Vanhat olivat ruvenneet kuuntelemaan tarkkaavasti, sillä Mikko puhui nyt
asiasta, joka pani heidät ajattelemaan. Tämä huomasi riemuiten voittonsa
ja jatkoi:

»Minä oikein poikkesinkin tänne sitä varten, että puhuttaisiin
muutamista vaarin velkakirjoista, mitä niille olisi tehtävä. Nyt pitää
jokaisen, kellä vaan on saatavia, ruveta katsomaan perään, jos aikoo
vähänkin saada pidetyksi omaansa.»

Vanhat tarkkasivat hyvin huomaavaisesti, ja ukon kasvoista näytti, kuin
häntä olisi jonkinlainen laiminlyömisen tuska alkanut ahdistaa.

»Jumala armahtakoon», pääsi vaarilta, »tuleekohan nytkin köyhä vuosi?»

Mutta emäntä virkkoi katsellen miestään nuhtelevasti:

»Minä olen monta kertaa sanonut tuolle, että hän on liiaksi huolimaton
ja helppo uskomaan niitä. Pitäisi oikein ottaa Kalenius laskemaan
velkakirjoja ja katsomaan. Niissä on hyvin monta minunkin tietääkseni,
joista ei ole korkoakaan maksettu maailman aikaan. Niiltä pitäisi vaatia
edes velkakirjat koroista.»

»Saispa kyllä», myönsi vaari.

»Velkakirjat koroista!» matki Mikko pilkallinen hymy huulilla. »Se on
sama, jos antaisi niille anteeksi koko velan. Joka ei minulle maksa
korkoja vuoden päästä, sen minä haen ulos, olkoon kuka hyvänsä.»

Molemmat vanhukset tunsivat joutuvansa hiukan orjalliseen asemaan
eivätkä puhuneet mitään. He eivät koskaan saattaneet ajatellakaan tehdä
niin kuin Mikko sanoi, mutta niin paljon rahaihmisiä he olivat, että
myönsivät sydämessään Mikon ajatuksen järkeväksi, vaikka heistä
tuntuikin tuskalliselta ruveta sitä noudattamaan.

Mikko huomasi hyvillä mielin, että voitto oli hänen. Saadakseen
asialleen kaiken mahdollisen varmuuden, ennenkuin pääasiaan kävi kiinni,
sanoi hän vielä:

»Tällaisina aikoina ovat luotettavimpina pidetyt velalliset
epäluotettavimpia.»

»Kuinka niin?»

»Velaksi uskotaan nyt ainoastaan luotettavimpina pidettyjen miesten
takauksia vastaan, joten ne joutuvat takaamaan enemmän kuin niiden
omaisuus vastaa. Sitten kun ne joutuvat takauksia maksamaan, on niin
mukava keino päästä niistä, kun antaa talonsa pojalle ja rupeaa itse
»leipämajuriksi».[1] Mikko nauroi. »Vuoden kuluttua on Kuivasen Ella
varmempi mies kuin Hautalan Janne.»

[1] Tarkoittaa pöytäeläkettä.

»Mitä sanot?»

»Älä nyt taas!...»

»Selvä asia. Hautalainen tahtoo auttaa kaikkia, saadaanpa nähdä
jaksaako.»

»Mutta hänellä ei ole kuitenkaan velkoja kuin se mitä meille on. Ja
Hautalan talo on hyvä», sanoi vaari.

»Paljonko sitä on velkaa teille?»

»Viisisataa markkaa.»

»Kuinkas paljon hän on takaamassa teille?»

Vanhukset katsoivat toisiinsa neuvottomina: kumpainenkaan ei tietänyt.
Arveltiin olevan ehkä tuhannen markan tienoille.

»Hm. Siitä pääsee ylöspäin.»

»Häh?»

»Sanon vaan, että siitä pääsee ylöspäin. Hautalainen on *hyvänapuinen*
mies.» Mikko taas naurahti. Hän otaksui nyt saavansa vanhukset
vastustukseen kykenemättömiksi, joten katsoi parhaaksi käydä suoraan
asiaansa.

»Niin. Minä ajattelin, että kun vaari on vanha, eikä luultavasti
tahtoisi sekautua mihinkään rettelöihin Hautalaisen, vanhan naapurinsa
kanssa, niin ajattelin ehdottaa, että siirtäisitte minulle Hautalaisen
oman velkakirjan, sekä ne, joissa hän on takaamassa, niin minä pitäisin
huolta siitä, että jos siinä rupeaa hullusti käymään, minä pitäisin
aikanansa varani.»

Mutta Mikko nuolaisi liian aikaisin, sillä heti kun ehdotus oli
sanottu, sai vanhusten katse omituisen varmuuden.

»Ei sitä tehdä», virkahti emäntä.

»Ei -- ei, en minä anna niitä», vakuutti ukko.

»Miksi ei?»

»Kyllä ne itse pidetään», sanoi emäntä.

»No, mutta enhän minäkään niitä hakemukseen pane, ennenkuin jos
tarpeelliseksi tulee.»

»Joo... Mutta teillä kuuluu olevan pahat välit.»

»Pahat?» Teillä taas taitaa olla liiankin hyvät?»

Emäntä katsahti Mikkoon ja näki tämän silmien kummallisesti kiiltävän.

»Liiankin hyvät... Mitä sinä sillä tarkoitat?»

»Tarkoitin mitä tarkoitin.»

»Jotain erinomaista sinä sillä tarkoitit.»

»Noo...» Mikon posket vavahtelivat, »teillähän on vävy tulossa
Hautalasta?» Hän lävisti katseellaan emäntää suu teeskennellyssä
hymyssä.

»Sitä nyt ei vielä tiedä», nauroi emäntä. Mutta kysymys tuntui häntä
huvittavan.

»Eiköpähän vaan? Minkä vuoksi te ette sitten anna minun haltuuni niitä
velkakirjoja?»

»Ei niitä anneta», vanhukset taas melkein yhtaikaa sanoivat.

Mikon silmät iskivät.

»Niin niin, te tietysti annatte lisää, jos Janne sattuu tarvitsemaan
muutamia tuhansia.»

»No sinulta ei siihen ainakaan lupaa kysyttäisi», tiuskaisi emäntä.

»Eipä tiedä?»

»Sen tietää ihan puhtaasti! Mitä tekemistä sulla on meidän asiain
kanssa? Pidä sinä vaan huoli omistasi.»

»Minä *pidän*, siitä ei ole pelkoa. Eikä sitäkään tiedä, vaikka minulla
olisi jotain tekemistä teidänkin asiain kanssa.»

Muori, jolla muuten kyllä oli suuta, kun suuttui, tunsi omituisesti
pelkäävänsä nyt, kun ei talossa ollut ketään miesväkeä saatavilla.
Kiukun ja pelon sekainen tunne pakoitti hänet itkuun pillahtamaan ja
kysymään:

»Mitä sinä oikein meidän kanssa meinaat?»

»Sitä, että annatte minulle ne Hautalan velkakirjat ettekä anna Annikkaa
Matille, -- on sille, Annikalle, parempiakin.»

»Ettäkö...?»

Samassa avasi Annikka kamarin oven ja pisti päänsä sisään. Mikko sävähti
omituisesti, meni punaiseksi ja suu naurun tapaiseen. Nähtyään äitinsä
kyyneltelevän luuli Annikka isänsä tulleen entistä kipeämmäksi, astui
vuoteen ääreen ja kysyi sitä. Äiti selitti, ettei niin ollut laita.
Tyttö silmäili kummastellen ympärilleen ja aavistaen jotain hän,
katsahdettuaan Mikon silmiin, joissa paloi intohimoinen kiilto, kysyi:

»Mitä äiti itkee?»

Kukaan ei siihen vastanut. Mikosta yhtäkkiä alkoi näyttää, että se tapa,
jolla hän oli valmistanut vanhuksia aikeisiinsa suostumaan, tuskin
saattoi edullisesti vaikuttaa tuohon 19-vuotiaaseen tyttöön, joka eli
vielä kokonaan toisenlaista sielunelämää kuin he, raha-ihmiset. Hän ei
voinut katsoa Annikan suuriin, kysyviin silmiin. Hän kyllä koetti sitä,
yritti ajaa omiin silmiinsä hymyilevää ilmettä ja huulillensa
ystävällistä, makeata hyväntahtoisuutta. Mutta kun äänettömyyttä yhä
jatkui, alkoi ilma tuntua niin raskaalta, että hän lähti pois.

Hyvästi sanoessaan väritti hän ääneensä mitä ystävällisimmän,
rakastettavimman soinnun, hymyili Annikalle ja poistui.

Mutta ulos tultuaan hän viheltää vinkaisi, aivan kuin puhaltaakseen ulos
ikävän, kiukkua synnyttävän tunnelman. Hän ajatteli aivan sitä Annikan
katsetta. Ja se sapetti; eihän kukaan ihminen saata sellaista sietää!




VI.


Mikon mentyä huoahtivat vanhukset helpotuksesta. Äiti rupesi selittämään
ihmettelevälle tytölle, mitä täällä oli tapahtunut ja miten hän jo
kauhistuksissaan oli ajatellut, että kun ei ole ketään miehiäkään kotona
niin ... se Mikko voi tehdä mitä hyvänsä, ryöstää paperit arkusta
j. n. e.

»Sillä on luullakseni aikomus saada sinut emännäkseen», virkahti äiti
naurahtaen.

»Minut! Minutko?» Annikan silmät kuvastivat verratonta inhoa.

»Kaa, älä nyt noin!» nauroi äiti, ja sairas isä yhtyi samaan, sillä
tyttö osoitti asian mahdottomuutta ja inhoaan kaikenlaisilla eleillä.

Äiti lähti jo tupaan, Annikka jäi vielä kamariin. Hän mietti hetkisen
nähtävästi ollen jostain kahden vaiheilla. Mutta vihdoin hän kavahti
vuoteen laidalla istuvan isänsä kaulaan ja virkahti:

»Isä rakas, antakaa minun haltuuni ne Hautalan velkakirjat.»

»Mitä sinä niillä?»

»Minä ne vaan ottaisin.»

»Käske äitis tänne.»

Emäntä tuli, sai kuulla asian. Kummissaan kysyi hän, miksi Annikka
niitä tahtoi.

»Minä ne vaan säilyttäisin.»

Vanhukset olivat vähän hämillään. Äiti sanoi:

»Onko teillä sitten jo oikein varmat aikomukset Matin kanssa?»

»Eei olekaan, mutta...»

»Minä vain arvelen että, kuka sen tietää, tuleeko siitä mitään, sitä on
nuoruudessa niin monta tuulta, niin että...»

Ukko jatkoi siihen kituliaalla äänellä:

»Niin, ja jos sillä Hautalaisella on kovin paljon takausvelkoja niin...
Ei sinulla nyt ole vielä mitään kiirettä miehen ottoon.»

»Voi teitä!» huudahti Annikka, »eihän siitä nyt tarvitse mitään puhua,
eikä se tähän mitään koske, mutta...»

Tyttö rupesi kyyneltelemään.

»Mitä?» kysyi äiti.

»Niin, minä vaan arvelen, että jos isä kuolee ja ne joutuvat tuon Mikon
haltuun, niin se ne kohta panee hakemukseen. Ja olispa se hävytöntä näin
omakyläläisten kesken. Mutta kun minä saisin ne tallentaakseni, niin
eivät ne milloinkaan joutuisi Mikon käsiin.»

Ukko katsoi muorin silmiin:

»Annetaan vaan, samahan tuo on, ovatko ne Annikan vai meidän takana.»
Hän avasi arkun, otti sieltä laatikon, joka oli täynnä papereita. Vaari
sai sen verran tolkkua kirjoituksesta, että kun laatikko nostettiin
hänen viereensä sängyn laidalle, hän vaivaloisesti etsittyään löysi
oikeat paperit ja antoi ne Annikalle. Tämä lähti ne saatuansa viemään
niitä arkkuunsa.

»Olisi sitä pitänyt varoittaa, ettei se nyt vain niitä vielä anna sille
Matille», tuumaili vaari.

»Sopii sitä varoittaa, mutta eihän nyt niitä rupea antamaan.»

»Kuka ne nuoret takaa ja tietää mitä ne tekevät.» Ukko näkyi olevan
vähän levoton velkakirjain kohtalosta. Muorin huomio kiintyi meteliin,
joka kuului pihasta. Ikkunasta katsottuaan virkahti hän kiihoittuneena:

»No Tanelimäen Samu siellä nyt jo koniansa laskee pihanurmikkoa
järsimään!» ja alkoi rynnätä ulos. Hänen mennessään ukko vielä perään
muistutti:

»Puhu nyt sinä sille Annikalle, ettei...» Mutta silloin emäntä jo
lennätti porstuassa.

Pihaan todellakin oli ajanut mainittu Tanelimäen Samu, pitäjän laiskin
mies ja kuuluisin kerjäläinen, vaimoineen ja lapsilaumoineen. Aikomus
oli nähtävästi laskea hevonen syömään kauniille pihanurmikolle.

Kerjäläisiä tähän aikaan kyllä kulki niin vahvasti, että niitä oli
useita joka päivää kohti, ja niiden näkemiseen ja sietämiseen oli jo
siksi totuttu, että useatkaan eivät niille sanoneet pahaa sanaa. Mutta
Tanelimäen Samu, joka tätä elinkeinoa oli harjoittanut ammattinaan jo
elämänikänsä ja oli siinä niin vaurastunut, että nyt jo oli monta vuotta
hevosella kierrellyt, oli suulaan akkansa ja rupisten lastensa vuoksi
saanut erityisistä syistä kaikki omapitäjäläiset vihollisikseen. Sen
vuoksi hän enimmäkseen kiertelikin ulkopitäjissä, kautta Suomen. Nyt
lienevät ahtaaksi käyneet olot ajaneet perheen kotikulmille.

Kuin vihuri tuli Märkäsen emäntä tuvasta huutaen ja käsiään huitoen
ulos, kun Samun pojat ja tyttäret jo kilvan tupaa kohti riensivät
rääsyjänsä pyristellen, äidin vielä viimeisiä kuormasta nostellessa ja
Samun päästäessä valjaista voikkoa luuskaansa.

»Älkää, älkää tulko!» emäntä huuti huitoen käsillään ja estäen lapsia
tupaan menemästä. Sitten vanhemmille:

»Ette saa riisua siihen konianne, ei vaikka!... Kumma ettei teillä ole
edes sen vertaa häpyä, kun kehtaisitte ihmisten pihanurmikotkin
konillanne järsittää, muutamat... Nuo kakaratkin näkyvät taas olevan
niin ruvissakin että, Jumalako sen tietää, mitä kapia teissä
lieneekään... (Siikalahden Eliinalle, joka samassa tuli kylänkepin
kanssa pihaan) Katso nyt, hyvä ihminen! Ei saa mennä, poika, tupaan,
kyllä minä tuon teille ruokaa pihalle, eipä nyt ole kylmä.»

»Älkää hyvä emäntä olko niin ynsiä», pyyteli puhevuoron saatuaan Samu,
pikkuruinen ja nöyrä mieskääpykkä, joka muuten nähtävästi oli varustettu
monipuolisella ammattiinsa kuuluvalla kokemuksella.

»Niin, ja turski!» liitti perään akka, isompi ja väkevämpi miestänsä.
»Kyllä sitä rikastenkin kumminkin aina täytyy köyhempiänsä kärsiä».
Sitten molemmat puolisot vuorotellen ja yht'aikaa:

»Ei suinkaan mekään aivan maantiellä eletä. -- Niin ja elää meidänkin
täytyy. -- Niin ja ihmisiä mekin olemme, yhtä kalliisti lunastettuja
kuin tekin, vaikka ei Jumala olekaan meille maallista tavaraa siunannut.
-- Joo, joo, mutta onpa sitten tavara tallelle pantu taivaassa, missä ei
koi syö eikä ruoste raiskaa.»

»Eikä varkaat kaiva eikä varasta», täytti Siikalahden Eliina naurahtaen.

»Niin -- in!» todisti akka ja takoi nyrkkiä pivoonsa. »Älä sinä ilvehdi,
sinä, et sinä ole parempi kuin muutkaan! Jumala on antanut sun elää jo
niin vanhaksi, että sun iälläs mulla oli jo kolme lasta!»

Märkäsen emäntä purskahti hillitsemättömästi nauramaan käsiä yhteen
lyöden:

»Voi hyvät ihmiset, tuota suuta!»

Eliina punotti hämillään ja sanatonna.

Yhä totisempi sanasota siitä syntyi, jonka seurauksena oli, että Samu
joukkoinensa alkoi puuhata poislähtöä. Emäntä haki tuvasta
leivänpalasia, jotka pani erään pienen tytön helmaan. Toisenlaisissa
oloissa olisi Samun akka ne viskannut antajalle vasten naamaa, nyt ne
varmaan olivat tarpeeseen, kun ei niin käynyt.

Annikka tuli takapuolilta, luhdistaan, kun Samu joukkoineen jo oli pois
menossa.

»Kumma kun te viitsitte tuollaisen melun nostaa», hän äitiään nuhteli.

»Tuollaisen melun! Ole nyt vaiti. Kyllähän sinä antaisit pihan
kaikenmaailman kerjäläisten valliksi. Mutta ei se sovi, kun yritetään
pihaa saada pysymään viheriänä. -- Tuon kylänkepin toi Siikalahden
Eliina ja sanoi, että illalla on kokous Rauhalassa. Menetkö sinä sen
juoksuttamaan Hautalaan.»

»Menen.»

»Tule pian. Lehmätkin tuossa paikassa tulevat ja miehetkin. Minä menen
jo tekemään valkeata takkaan.»

Tultuaan portin taakse korjasi Annikka huivia päässänsä, suoristi
hameensa laskoksia, kasteli hiukan huivin nurkkaa ja pyyhkäisi sillä
poskipäitään.

Ja totta puhuen: hän olikin kaunis. Paljain jaloin hän ripeästi käveli
Hautalaan päin, sinisen harmaat silmät jostain aavistuksesta loistivat
ja hipiää värjäsi soma ahavan synnyttämä ruso; sopusuhtainen, jo
kypsynyt vartalo liikehti notkeasti ja varmasti.

Hautalan pihassa poika Matti teki seipäitä.

»Äikkistuikkis!» kuuli hän kuiskauksen takanansa.

»Vanha kulta»,[1] jatkoi Matti arvelematta, katsoi taaksensa ja löysi
Annikan siinä nauramassa.

[1] Sanansutkaukset eräästä kansantanssi-laulusta »Äikkistuikkis vanha
kulta, mulla on jo uusi».

»Keskimmäinen», penäsi Annikka.

»Kultako?»

Molemmat nauroivat. Matti istahti tolpalle ja katseli salaamattomalla
ihastuksella Annikkaa, joka isollavarpaallaan piirteli kuvioita pihan
hiekkaan ja kulmiensa alta tähysteli hymyillen Mattia. Ison ajan he
siinä kinailivat. Vihdoin tyttö äkkäsi jo kauan olleensa.

»Mene viemään kylänkeppiä, laiska!» virkkoi tyttö ankaran totisena.
»Siinä kun vaan istut ja laiskottelet. Kun isäs tulee, saat selkääs...
Huhui! Nyt tulee äitis!» Annikka, kuultuaan tuvan oven käyvän, lähti
tarhan kautta vilkaisemaan kotiin päin, mennessään vehkeillen ja
tuontuostakin olkansa ylitse taakseen katsoen. Matti huusi, kielteli
menemästä, ja kun ei tyttö seisahtunut, jäi siihen kylänkeppi kädessä
ikävöiden tähtäilemään tarha-aidan taakse, miten Annikka vielä viimeisen
nurkan takana mennessään vehkeili, kunnes sinne katosi.

Samassa jo seisoi Hautalan emäntä kuuhoillen portailla. Hän oli pieni,
noin viidenkymmenen ikäinen, kalpeaverinen vaimo. Nyt, samoin kuin
melkein aina, hänellä oli valkea liina sidottuna pään ympäri, otsasta
niskaan. Tuossa asussa teki hän semmoisen surullisen viehkeän, puoleensa
vetävän vaikutuksen, että melkeinpä vieraankin teki mieli sanoa äidiksi.
Vaalean sinisissä silmissä, jotka hän nyt kysyvinä kiinnitti poikaansa,
oli tavallisesti omituisen haaveellinen loiste.

»Kuka se oli?»

Matti vieläkin haaveksien ja piippuaan poltellen nojaili tarha-aitaa ja
vastasi välinpitämättömästi:

»Ei paljo kukaan.»

Äiti kumartui ottamaan jotain luudanvartta liiterin alta.

»Sepä kummallinen otus oli sitten.»

»Märkäsen Annikka se oli.»

»Mitä asiaa sillä oli?»

»Kylänkeppiä toi.»

Äiti nähtävästi oli aikeessa jatkaa vielä, sillä hän näytti uteliaalta,
mutta samassa alkoi kuulua rattaiden ryske portin ulkopuolelta ja se
saattoi hänet toisiin ajatuksiin. Lähtien itse tupaan sanoi hän Matille:

»Isäsi tulee, mene työhösi.»

Matti kiirehti seivästukille.

Samassa ajoi isäntä pihaan aidaskuormineen. Hänen tyypilliset
ulkopuoliset omituisuutensa ilmenivät nyt hyvin selvinä: ruumis pitkä,
tanakka, jyryselkäinen, otsa keskinkertainen, kasvot teräväpiirteiset,
parrattomat, silmissä tuikea katse. Päällä oli siniseksi värjätty
aivinainen pusurimekko ja jaloissa omatekoiset pieksut, joiden ruojusten
alle housun lahkeet olivat sidotut. Isännän silmä äkkäsi kohta
kylänkepin, mutta kuitenkin hän jostain mielijohteesta kysyi
ensimäisenä:

»Mitä tuo Märkäsen Annikka täällä teki?»

»Toi kylänkepin.»

»Hm ... mitä se tahtoo?»

»Kokoukseen tietysti.»

»Mistä asiasta?»

»En minä kysynyt.»

Kysellessään päästeli isäntä hevosta valjaista.

»No mitä sitä keppiä täällä makuutetaan? Mene viemään.»

»Juuri se tuotiin», sanoi Matti ja lähti viemään keppiä Kannostoon.

Saatuaan hevosen valjaista juotti isäntä sen kaivolla, sitoi ohjaksista
kiinni rattaisiin ja meni tupaan.

Emäntä tarjosi ruokaa, mutta hän sanoi jaksavansa odottaa siksi kun
muukin väki tulee.

»Alkaako ruis metsävainiossa näyttää paremmalta?» kyseli emäntä.

»Eei, mitenkäs se, kun oraat ovat lähteneet ja mistä niitä uusia tulee.
Joku pirulainen oli taas pannut rinninkin seposelälleen.»

»Eikö ollut eläimiä?»

»Ei.»

Ja sitten he molemmat valittivat, miten ilkeitä ja hävyttömiä ovat
paimenet, joiden syyksi asian uskoivat. Mutta kohta isäntä käänsi puheen
toisaalle:

»Kuule, tiedätkö sinä, kulkeeko se Matti tuolla Märkäsen tyttärellä?»

Emäntä vähän säpsähti, sillä isäntä ei tavallisesti sekautunut
tuollaisiin kysymyksiin, -- mutta samalla leimahti iloisempi ilme
silmissä, kun vastasi:

»Olen minä siitä kuullut, ja kylläpä se vähän siltä näyttääkin.»

»Siitä ei tule mitään niin kauan kuin minä elän!»

Emäntä ei ollut tuota ensinkään odottanut. Hämmästyneenä kysyi hän:

»Miksi ei?»

»Siihen on monta syytä.»

»No mitä?» Emäntä asettui, nähtävästi yhä enemmän hämmästyneenä, kädet
lanteilla kuuntelemaan.

»Ensiksikin minun poikani ei saa ikänä tulla Siikalahden Mikolle
langoksi.»

»Mitä ... eiväthän he mitkään langot siltä olisi enää, kun Siikalahden
emäntä on kuollut?

»Vaikka. Mutta sinä tiedät, että minulla on velkaa Märkäselle. Minä en,
Jumal'auta...»

»Älä vanno!»

»Mä sanon: minä en _Jumal' auta_ voi sitä nyt maksaa vuosikausiin, sillä
nytkin tulee katovuosi kenties sellainen, jota ei ole nähtykään.»

Äänessä, millä se lausutiin, oli niin paljon katkeruutta, että emäntä ei
heti uskaltanut vastata mitään.

»Jumala sen tietää», huokasi hän vihdoin.

»Jumala? Kyllä sen jo tietää talonpoikakin, että nyt katovuosi tulee.»

»Se on Jumalan, Kaikkivaltiaan neuvossa vielä, joka voi kääntää pahan
hyväksi, pelon...»

»Koska sinä olet nähnyt Jumalan kasvattavan rukiita sellaisesta maasta,
missä ei ole oraita, ja sellaisena suvena, joka alkaa juhannuksena?»

Emäntä vain huokasi, sillä hän ei vastaväitteillään tahtonut kiihdyttää
tulisen miehen kiukkua.

»Ja siihen nähden», jatkoi isäntä, »Siikalahden Mikko ei saa ikänä saada
aihetta ilkkua ja pistellä minulle siitä, että minä olen köyhinä vuosina
pelastunut häviöstä sillä, että poikani on naimisissa Märkäsen tyttären
kanssa ja ett'ei Antti _säälin_ ja _lankouden_ vuoksi viitsi minua
hätyyttää. Minä tahdon olla vapaa sellaisesta säälimisestä.»

»Ajattelehan nyt vähän...»

»Mitä? Minä menen kunnialla häviöön, jos minun täytyy häviöön mennä.
Sillä koko pitäjä tietää, etteivät minun velkani ole minun omia
velkojani, vaan takauksista syntyneitä.»

Emäntä ei enää vastustanut, sillä hän ymmärsi, että hänen miehensä
katkeramielisyyteen oli tänään joku erikoinen syy, ja se nyt sattumalta
kohdistui tietoon Matin naimispuuhista. Kun äiti ei siinä nähnyt mitään
pahaa eikä vastustettavaa, jäi hän vaan toivomaan, että asiasta tulisi
tosi. Ja toden hän siitä kyllä ymmärsi tulevan, jos Matti tahtoi. Ainoa,
mitä oli pelättävissä, oli isän ja Matin riitaantuminen. Kun isäntä meni
purkamaan aidaskuormaansa, valtasivat monenlaiset tuskastuttavat
ajatukset emännän, sillä katovuoden uhka, josta hänen miehensä juuri oli
hänellekin maininnut, tuli noiden muiden kanssa yhdessä painamaan mieltä
kuin vuori. Kesken puuhailuaan astiain kera istahti hän ikäänkuin
hervahtuneena penkille ja huokasi:

»Jumala koettelee meitä.»

Ja siitä hän nousi melkein kohta, pistäysi kamariin, lankesi polvillensa
vuodetta vasten ja rupesi rukoilemaan.




VII.


Se innostus, joka valtasi ihmiset juhannuksen aikaan ihanain, lämpimäin
kesäilmain vuoksi ja sai toivomaan, että ilmain tavaton lämpöisyys
korvaisi keväimen puutteen, alkoi saada lauhduttavia vaikutuksia jo
heinäkuun alussa, sillä ilmat jäähtyivät.

Eräänä päivänä heinäkuulla istui Hautalan väki pöydässä illallista
syöden. Ilma oli pilvinen ja harmaan näköinen, sen lisäksi tuuli.
Mieliala syöjissä näytti olevan tavallista painostavampi, sillä
ainoastaan harvoja sanoja vaihdettiin, pääsemättä ollenkaan vauhtiin.

Pöydästä nousi ensimmäisenä talon nuorempi poika, kaksitoistavuotias
Antti, kävi ottamassa kivitaulun naulastaan ja rupesi siihen
riipustelemaan. Isä sai tästä aihetta sanoa:

»Pane pois se taulu.» Ja äiti, joka näytti tätä muistutusta aavistaneen,
jatkoi perään, ikäänkuin tehden asiaa sovinnollisemmaksi:

»Kuinka se Antti sen nyt taas ottikin siihen.»

»No niin kauan minä vain, kun te syötte», intti poika, aikoen kuitenkin
heti seuraavan käskyn kuultuaan, panna taulun pois.

»Niin kauan», matki isä.

»Antakaa pojan opetella kirjoittamaan», virkkoi Matti.

»Mitähän hyötyä suliakin siitä opistasi on? Ei se ainakaan elätä?»

»Eipä taida tappaakaan.»

»Hm.»

Isä oli vähän aikaa vaiti.

»Kyllä se hyvä on kun osaa», sanoi Tuomi-Kustaa, joka oli päivätyössä
talossa. Poika jatkoi yhä piirtelemistään, koska ei isä näkynyt
ankaraksi käyvän.

»Oon se, että osaa hyvin vehkeillä ja juonitella,» pilkkasi isäntä.

»Eiköhän teidän mielestänne sitten kirjoittamisen taidolla voi tehdä
muuta kun vehkeillä ja juonitella?» kysyi Matti.

»Minähän olen sen sulle sanonut sata kertaa, että minä en ole koskaan
nähnyt kirjoittamisen taidolla tehtävän muuta kuin vehkeiltävän ja
juoniteltavan!» ärjäisi isäntä, ja jatkoi vielä perään: »Mitä sinäkin ja
Varpulan Valee nyt teette taidollanne, kun ei teillä ole tilaisuutta
vehkeilyyn ja juonitteluun, mitä jo?»

»Noo, ei sitä nyt vielä tiedä, vaikka joskus elämässä tarvitsisi.»

»Ei ikänä rehellinen talonpoika tarvitse sellaisia konsteja, sen minä
sanon kovaakin! Ettepä te, enempää toinen kuin toinenkaan, saa tolkkua
edes oikeuden protokollasta.»

»Kyllä niistä muuten selvä saadaan, mutta kun ne ovat ruotsia.»

»Sepä se!»

»On niitä nyt muitakin kirjoituksia, joista sopii ja tarvitsee saada
tolkku.»

»Mitä kirjoituksia? Ei mihinkään suomalainen kirjoitus kelpaa. Etkö
muista, kun me Metsä-torpparin kanssa yritimme viime käräjissä
kiinnittää sitä Valeen tekemään kontrahtia, niin tuomari määräsi
Kaleniuksella teettämään uuden kontrahdin ruotsinkielellä? Ei kelvannut
edes se, kun se oli talonpojan tekemä ja suomenkielinen. Mutta minä
sanoin heti tuomarille, että sellainen mies kun Kalenius ei kelpaa
tekemään mulle mitään, että jos sen välttämättä pitää olla herrain
tekemä, niin saa sen sitten kohta tehdä vähän paremmat. -- Oli vähällä
antaa mulle siitäkin sakkoa», hymyili hän.

»Kuule lempoa!» ihmetteli Tuomi-Kustaa.

»No sellaista se on aina. Sen tähden ne kaikki kirjoitukset ruotsiksi
vaativat että herrat saisivat pitää kaikki kirjoitusvehkeet ominaan.
Kyllä ne siksi poikia ovat etujansa valvomaan ja kaikki yksistä puolin,
että älä mene niiden kanssa marjailemaan! -- Poika, pane pois se taulu,
minä sanon.»

»Antaa kirjoittaa, osaahan se sitten edes nimensä», puolusti Kustaa.

»Hiiteen koko touhu! Joka osaa kirjottaa, on jo niin kuin herrain
sukua.»

Poika vei pahoilla mielin pois taulun, johon vanhemman veljen
alkuopastusten perästä oli jo alkanut kirjaimia syntyä. Isäntä
nähtävästi oli tuimalla tuulella, kun hän laskien kädet ikkunalaudalle
jäi katselemaan ulos pilviin ja kuuntelemaan nurkissa vinkuvaa tuulta.
Toiset lähtivät heti syötyään ulos työmailleen. Niin tavatonta kuin se
olikin, jäi isäntä nyt toisten jälkeen pitemmäksi aikaa tupaan. Mieliala
tuossa pilviin katsellessa ja tuulen vihellystä kuullessa näkyi yhä
synkkenevän. Kun hän otti kätensä pois ikkunalaudalta ja oikaisihe
penkille pitkäkseen laskien syvän raskaan huokauksen rinnastaan,
katsahti takan luona puuhaileva emäntä häneen arasti ja kummasteleva
ilme silmissä. Samalla tuli hänelle kiirettä asiaa kamariin. Mutta
siellä hän seisahti keskilattialle, pyyhki esiliinan kulmalla silmistään
esiin tunkevat kyyneleet ja huokasi tuskasta värisevällä äänellä:

»Jumalani, jumalani, armahda meitä!» Sitten kohta hän levottomasti
pyörähti askareilleen, ajatuksissaan yhä kertoen rukoustaan. Häntä niin
tuskallisesti ahdisti kaksi asiaa: ensiksi se, että hän luki miehensä
kasvoista, kun se selällään, piippu suussa ja kädet pään alla makasi
penkillä, paatumuksen ja vihan ilmeen, toiseksi, että hän ymmärsi tuon
ilmeen syyksi katovuoden pelon, joka kaikista merkeistä päättäen oli
odotettavissa. Ja hän rukoili askaroidessaan, että Jumala ottaisi pois
katovuoden uhan ja poistaisi samalla hänen mieheltänsä paatumuksen syyn.
Mutta hänen ajatuksensa olivat niin hajalla ja sydän katovuoden pelon
tuottamaa tuskaa täynnä, että mitä enemmän hän puuhaillessaan rukoili,
koettaen kiinnittää ajatuksiaan lohdutuksen toivoihin, sitä enemmän
tuska vaan kasvoi. Hän toivoi, että hänen miehensä menisi pois, väen
luokse, jotta hän saisi tilaisuutta rauhassa polvistua ja ääneensä
huutaa. Mutta isäntä makasi hievahtamatta, ja kasvojen ilme muuttui yhä
synkemmäksi.

Hautalaisen piippu oli sammunut, mutta hän ei ajatellut sitä. Silmät
olivat auki ja tuijottivat eteenpäin, ne eivät kuitenkaan näyttäneet
katsovan mitään erittäin. Joku tuulen puuska viskasi ikkunaruutuun
muutamia sadepisaroita, jotka rapisivat kuin rakeet. Silloin liikahtivat
hänen silmänsä aivan kuin kysyen, olivatko ne rakeita. Ja vaikka ne
eivät niitä olleetkaan, tunsi hän kasvojensa pinnalla hyvin elävästi,
miltä tuntuu, kun rakeet heinäkuulla poskia pieksävät...

Sen lisäksi, että sydämen pohjalla makasi lyijynraskaana katovuoden
uhka, kokoontui sinne kaikenlaista muutakin lisäämään painoa, joka
johtui pääasiasta.

Hän oli aikansa mieheksi ottanut paljon osaa yhteisiin pitäjän asioihin,
oli nauttinut ja nautti yhä vielä pitäjäläistensä luottamusta.
Lautamiehenäkin oli ollut, mutta oli kerran oikeuden edessä solvannut
entistä nimismiestä Lindblomia siksi pahoin, että siitä syntyneen
kanteen johdosta poukahti laudalta. Ei siitä Lindblomikaan tosin paljoa
hyötynyt, sillä Hautalainen nosti häntä vastaan kanteen useista
virkavirheistä. Juttu monien mutkain perästä päättyi siihen, että
Lindblom menetti virkansa. Kapteeni Stoltin y. m. herrain kanssa oli
Hautalainen käräjöinyt, useinkin joutuen tappiolle riitajutuissa,
saaden sakkoja, mutta voittaen pitäjäläisten luottamusta yhä
suuremmassa määrässä. Sillä yleisen mielipiteen mukaan oikeusistuimet
ratkaisivat herrain ja talonpoikain välisiä riitoja kovin
puolueellisesti, aina edellisten eduksi.

Hautalan Janne ylpeili riitajutuistaan, tappioistaan melkein enemmän
kuin voitoistaan. Kokemukset olivat tehneet hänet muuten siksi
itsekkääksi, että hän asioissa, joihin koski, tahtoi aina sanoa
ratkaisevan sanansa.

Kun katovuodet, joita nyt oli useampia peräkkäin saatu, olivat alkaneet
viedä kansan tilaa huimalla vauhdilla rappiota kohti, katkeroitti se
aivan erikoisella tavalla Jannen mieltä. Hänen ihanteensa oli
itsenäinen, muista riippumaton talollinen, jonka ei tarvitsisi olla
muiden kuin Jumalan ja keisarin alamainen. Samalla kuin köyhyys
lisääntyi, hävisi tuo itsenäisyys. Jollain, itselleen vielä aivan
selittämättömällä tavalla, tunsi hän sellaista jo oman itsensä suhteen.
Jotain oli hänessä ikäänkuin kulunut heikommaksi, jonka nyt tunsi
horjuvan, niin vähän kuin hän sitä vielä itselleen tunnustikin. Nuo,
joiden varsinaisena ammattina näkyi olevan rikastuminen ja jotka siihen
tarkoitukseen käyttivät muitakin keinoja, ei vain rehellistä
maanviljelystä ja siinä etupäässä kelpo rukiin kasvatusta, ne nyt ilman
ehtoja näyttivät tulevan miehiksi, joilla oli paljon sanottavaa muiden,
oikeain tavallisten, rehellisten talonpoikain asioissa. Häntä iletti se
mateleva nöyrämielisyys, jota hän oli talollisissa toisessa toisensa
jälkeen alkanut huomata.

Itse oli hän aikaisemman verrattain ison velkataakan alta kohottautunut
omavaraiseen asemaan. Mutta näinä viime kuluneina vuosina oli hän,
nähtävästi usein huomioon ottamatta ollenkaan tilaa, mihin hän sen
kautta joutui, -- mennyt auttamaan, takaamaan ja tukemaan hyvin monia
tuttaviaan. Kyllä hän usein takaukseen mentyään katui jälestäpäin. Mutta
melkein aina kun sellainen oli kysymyksessä jonkun hyvän tuttavan
suhteen, myöntyi miltei empimättä jokseenkin yksinomaisesti vain sen
tähden, että hän ei tahtonut millään kurilla nähdä ketään edessään
sellaisen asian vuoksi masentuneena ja nöyrtyneenä. Hän tunsi itse
sellaista halveksimista niitä vastaan, jotka rahojen korot tahtoivat
»pennin päälle», että hän ehdottomasti tahtoi menetellä siten, ettei
vaan kukaan häntä kohtaan sellaista tuntisi.

Muita sen vuoksi olivat takavuosina ensinnä omat säästöt menneet
takausvelkain maksuksi, sitten oli jo täytynyt muuttaa muita sellaisia
omiin nimiin.

Kaikki nuo seikat johtuivat nyt tuossa maatessa mieleen.
Takaussitoumukset, toinen toisensa jälkeen, alkoivat yhä varmemmin
näyttää omilta veloilta. Ja vaikka hän koetti pitää pystyssä vanhaa
horjumatonta kurssia, että »kyllä Hautalainen aina asiansa vastaa», --
niin mielikuvitus tuntui kuitenkin niin horjuvalta, että karsi
selkäpiitä. Vaikka olisi miten koettanut, ei enää voinut tuntea itseänsä
niin varmaksi kuin ennen. Ja hänestä näytti kuin koko se ryhmä, jota
vastaan hän oli elämässään sotinut, tuo penninnylkijäjoukko ja herrat,
joilla kumpaisillakin näytti olevan niin luja pohja jalkainsa alla,
olisivat olleet yhteissä liitossa masentamassa ja hävittämässä
itsenäistä talonpoikaa...

Emäntä olisi hänen huomaamattaan saattanut aivan hyvin polvistua
peräsängyn kulmassa penkkiä vasten, niinkuin hän usein yksin ollessaan
teki, sillä isäntä ei ollut ensinkään huomannut sitä, että hän oli ollut
tuvasta pitemmän aikaa poissa, ullakolla. Tullessaan sieltä alas tapasi
emäntä eteisessä Valkolan Juhon, joka oli tupaan menossa. Vieraan tulo
emäntää ilahutti siinä toivossa, että nyt syntyy tuvassa ainakin
keskustelua, joka voi johtaa isännän mielen vähemmin huolenalaisiin
asioihin. Sillä mikään ei ollut hänestä niin raskasta kuin se, että
hänen miehensä synkeänä mietti ja tuijotteli.

Valkolan Juhon astuessa tupaan havahti Hautalainen, nousi ylös, kutsui
vieraan istumaan penkille ja toi tupakkalaatikon.

Valkolainen oli pitkä, hoikka nuorehko mies, talollinen toisesta päästä
pitäjää. Muutamat piirteet kasvoilla kuvailivat pohjaltaan iloista ja
reipasta luonnetta. Tavallisissa oloissa hän alkoi puhua jo heti kun
ovesta tupaan astui ja sitä sitten riitti. Mutta nyt oli hän
harvasanainen. Hautalainen huomasi sen, joten se hiukan iloisempi ilme,
joka oli hänen kasvoillaan väreillyt Valkolaisen sisään astuessa,
hävisi. Eikä keskustelu tahtonut päästä alkuun, vaikka se yleensä
heidän välillään luisti tavallisissa oloissa, sillä he olivat hyviä
ystäviä. Hautalainen rupesi kohta aavistamaan, että Juhon asia tällä
kertaa koski jotain velkajuttua.

Niinpä se olikin. Klitsi oli vaatinut maksamaan sen 50 ruplan suuruisen
velkakirjan, missä Hautalainen ja Varpulan Valee olivat takaamassa. Juho
oli lähtenyt sitä varten, että jos saisi mukaansa takausmiehet, niin
mentäisiin yhdessä puhumaan Klitsille, että eikö se nyt odottaisi
syksyyn.

»Syksyyn», hymähti Hautalainen raskaasti. Valkolainen ymmärsi
tarkoituksen.

»Niin kyllähän nyt ei ole vuodentuloista suuria toiveita, mutta...»,
sanoi hän ontelolla äänellä.

»Mitä mutta?» Janne katsoi Juhoa puoleksi säälivä, puoleksi pilkallinen
ilme silmissä.

Vaikka Juhoa oli hypoteekkilainan hanke niin innostanut, tunsi hän nyt
kuitenkin, kun piti kertoa Hautalaiselle, että hän on päättänyt sitä
hankkia, olevansa hyvin epävarma ja hämillään. Sillä hän tunsi Jannen
ajatukset siitä hommasta jo edeltäpäin. Ja kun hän vihdoin oli saanut
Jannelle selvitetyksi puuhansa, oli Jannen suu leveässä pilkkahymyssä ja
otsa ankaroissa rypyissä.

Seurasi vähän aikaa äänettömyyttä, kunnes Janne, katsellen ulos
ikkunasta, johon taas pirskui muutamia kylmiä sadepisaroita kuin
rakeita, virkahti:

»No sitten ei sinun tarvitse kauan odottaa vasaramarkkinoita. Herrat
joutuvat hyvästi sellaisissa asioissa.» Tämä lausuttiin katkeralla
äänellä, johon taas epäilemättä vaikutti ulkoilman synnyttämä tunnelma,
että luonto oli liittynyt yhteen liittoon kansan painajaisten kanssa.

Juho puolusteli hypoteekkilainan hyviä puolia ja sen edullisia ehtoja
heikonpuolisesti, sillä hän tunsi, ettei mikään maailmassa saisi tuota
miestä muuttamaan mielipidettään, silloin kun oli tuolla tuulella.

Se asia jäi siihen. Janne rupesi Klitsiä kiroilemaan ja noitumaan, että
kun sellaistakin miestä tässä vielä pitäisi pokkuroida. Mutta suostui
kuitenkin lähtemään Juhon mukana Varpulaan ja vaikkapa Klitsiinkin,
koska ei tuntunut olevan työn halua eikä muutakaan erinomaista
tekemistä.

Varpula oli toisessa päässä kylää. Ehdittyään pihaan kuulivat he tuvasta
kovaa melskettä ja rähinää. Samassapa jo ovesta poukahtikin rappusille
suinpäin juopunut mies, jonka he tunsivat heti kuleksivaksi kelloseppä
Ahlströmiksi. Valee, joka miehen oli heittänyt, seisoi punoittavana ja
kiukusta hehkuvana eteisen ovella.

»Niinpä täällä heitellään miehiä kuin tallukkaita», virkahti Hautalainen
ja jäi rappusten eteen katselemaan Ahlströmiä, josko tuo nousisi.

»Mene tiehesi, lurjus!» ärjyi Valee.

Ahlström alkoi sovitella jäseniään ylös nousua varten ja näkyi olevan
oikein aika juovuksissa. Nenästä vuosi verta, ja silmät, jotka
juopumuksesta veristivät, olivat kummallisesti pakarallansa, kun hän
tajuttomasti, ikäänkuin apua pyytäen, neljälle ulottimelle päästyään
tuijotti Hautalaiseen ja Valkolaiseen.

Miehet lähtivät tupaan. Emäntä tuli ovessa vastaan.

»Eihän sen kovin huonosti käynyt?» kyseli hän säälien juopunutta
katsellen.

»Kävi miten kävi, tuollaisen», arveli isäntä.

»Noo.» Emäntä katsoi häntä moittivasti. »Herra auttakoon, kun sen
nenästä juoksee veri!»

Miehet menivät tupaan. Ahlström kyllä näkyi huomaavan, mitä tapahtui,
sillä heti kun miehet olivat menneet, laski hän tuiman kirouksen. Emäntä
meni, ja vaikka inhoten, auttoi juopuneen ylös, talutti ja kehoitti
menemään. Ja kelloseppä meni kiroillen, hoiperrellen ja hammasta purren.

Tuvassa olivat talon rengit ja piiat jo koolla, työstä kotiutuneina.
Siellä nauroivat kaikki muut, paitsi yksi, paksusäärinen ja
möllähuulinen piikatyttö, joka itkeä nikotti oviloukossa ja toraili
toisia vastaan, jotka kaikin näkyivät hänelle puhuvan.

Isäntä vei vieraansa kamariin. Täällä näytti olevan sisustus
uudenaikaisempi kuin useitten naapurien kamareissa, sekä järjestys
somempi ja siistimpi. Talo muuten olikin kylän parhaimpia. Nykyiset
omistajat olivat siihen muuttaneet 7--8 vuotta takaperin Korvenloukolta,
missä ennen omistivat pienen Laitalan talon. Mutta kun emännän
perintöjen avulla kävi mahdolliseksi ostaa suurempi talo, myytiin
Laitala ja muutettiin Varpulaan, joka saatiin huutokaupassa edullisella
hinnalla. Rahoja oli vielä jäänyt kokolailla jälelle, joten talous
hyvin hoidettuna pysyi varmalla kannalla, vaikka huono aika rasittikin.

Vieraitten utelemisten johdosta kertoi Valee äskeisen kahakan syyn. He
olivat olleet hyviä ystäviä Ahlströmin kanssa, sillä miehellä oli hyvä
järki ja paljon tietoja ja hänen oli tapana käydä täällä lukemassa
»Turun Sanomia». Kirjoissa ei sillä ollut mitään sorkkia, maine oli
kaikin puolin puhdas. Selvällä päällä ollessa hauska, puoleensa vetävä
mies. Mutta juovuksissa ei sitä viitsi kärsiä kukaan, kaikkein vähimmin
hän, Valee. Noo, nyt oli tullut aika mettona, mennyt kaulailemaan tuota
Tiina-tönkälettä ja niakalehtamaan, ja sitten ruvennut tahtomaan
emännältä kahvia itselleen ja Tiinalle. Tuli viimein hänen ääreensä,
puhui niin lehmältäisiä ja aina väliin niakalehti Tiinalle niin, että
hänen luontonsa jo alkoi kuohua. Ei hän olisi kuitenkaan viitsinyt
kimppuun käydä, mutta tuo piika tomppeli rupesi samaan juoneen ja alkoi
emännältä kahvilaitoksia urputtaa, niin hän huomasi jo, että niillä on
jotain yhteisiä vehkeitä ja että se repale on saanut ymmärtämätöntä
tyttöä narrata. Se kävi jo niin aatamille että ... antoi kellosepälle
vähän loikaa.

Toisten mielestä se oli ihan oikein. Valee otti pullon kaapista ja
kaatoi ryypyn mieheen. Se oli luultavasti vielä kotitekoista perää,
sillä varakkaammat sitä olivat varustaneet siksi, että riitti monen
vuoden tarpeeksi.

Valkolaisen asian otti Valee verrattain paljon keveämmältä kannalta
kuin Hautalainen, minkä ehkä vaikutti se, että hän yleensä ei ollut
paljoa sekaantuneena takaussitoumuksiin, ja se, että hän oli
varakkaampi. Valee oli jo ennen kuullut Valkolaisen aikomuksesta hankkia
hypoteekkilaina. Tätä asiaa katseli hän ihan toisilla silmillä kuin
Hautalainen, ja heillä oli siitä ollut usein kovasanainen kiista. Se
alkoi nytkin heti. Mutta niin jyrkästi kuin Hautalainen vastustikin
Valeen valoisempia käsityksiä asiassa, huomasi selvään hänen nyt
helpommasta puhetavastaan, että ajatustenvaihto oli keventänyt painoa
hänen sydämeltään ja että Valeen vakuuttava, tulevaisuuteen luottava
mieliala ei ollut häneen vaikuttamatta.

He lähtivät Klitsiin.




VIII.


Kauppias Mikkel Klitsi oli omituinen mies, sukkela mies tahi naurettava
mies, aina sen mukaan, miten kukin erilaisia luonnon ominaisuuksia
arvostelee. Hän oli omassa pitäjässä syntynyt, saanut kirjoituksen ja
laskennon opetusta eräältä papin apulaiselta. Oli ollut erään
vaasalaisen kirkolla olevassa puodissa puotimiehenä parisen vuotta. Kun
silloin täytti laillisen iän ja sai käteensä parintuhannen ruplan
suuruisen kotiperinnön, perusti itse liikkeen. Puodissa seisoi hän ensi
aikoina itse, mutta kyllästyi siihen vihdoin, kun ei tahtonut oikein
olla aikaa ryypätä ja hauskaa pitää, johon hän hyvien tulojen kera oli
totutellut. Vaimo koetti auttaa puodissa, mutta kun oli tottumaton ja
aika muutenkin meni kotitouhuissa, ei siitä tahtonut tulla mitään.

Mutta sittenpä keksittiinkin puotiapulaiseksi Kustaa Kastori, kaikin
puolin sopiva mies. Tämä muuten oli vaan tavallinen työmies,
neljänkymmenen ikäinen, kovin laiska ja juonikas tekemään juuri mitään
muuta kuin kummastuttamaan ihmisiä merkillisellä luvunlaskutaidollaan.
Jotkut pitävät Kustaata hupsunakin, kenpäties vain siksi, että hän oli
niin erinomaisen suulas, -- sillä pohjalaiset eivät koskaan pidä
suulasta miestä oikein viisaana. Mutta luvunlasku, se oli Kustaan
intohimo, hän laski tiellä käydessään, tupien raheilla istuessaan ja
loikoessaan, jopa väliin nukkuessaankin. Asetti alituiseen uusia, oikein
»hirmuisia» kysymyksiä ja ratkaisi niitä ääneen laskien.

Tämän miehen sai Klitsi puotimiehekseen. Kylläpä Kastorilla olikin
siihen oivat ominaisuudet, jahka laskee vaan pois hänen synnillisen
makeisten halunsa. Klitsin puodille oli Siikalahden kylästä noin kaksi
kilometriä. Kauppapuoti oli pieni putka, varustettu ainoastaan
välttämättömillä kaupantekotamineilla. Tänään oli ollut oiva liike.
Kastori oli saanut tyhjentää suureen saaviinsa koko joukon voipyttyjä,
antaa niistä pumpulilankoja, toiselle tamperelaisia pukukankaita,
kolmannelle ja neljännelle venäläisiä mattojauhoja j. n. e.

Liikkeen johdosta oli kauppias itse hyvällä tuulella. Hän oli ruvennut
»rommittelemaan» ja ryypännyt aamupäivän kuluessa jo useita laseja. Ilma
oli ollut lämmin. Hänen mitättömän pieni nenänsä tihkui vesiherneitä,
kun hän vanhanaikaisessa soututuolissaan kiikkui ja lojui puotikamarin
lattialla ja jostain »viisusta» uskollisella hartaudella lauloi,
kimakalla, honottelevalla äänellään:

      »Sä olet hellin iloni,
      Mun rakastettu neitoni,
      Sua helleydellä ainiaan,
      Rakastan hamaan kuolemaan.

Miehellä ei ollut korvaa rahtuakaan, sen lisäksi hän honotteli. Kun hän
nyt huusi koko voimallaan, olisi jääkarhunkin ollut vaikeata olla
nauramatta, puodista oli siihen asti kuulunut kovaääninen puhelu, mutta
se taukosi heti hiljaiseen supattelemiseen, kun kauppias alkoi laulaa.
Ne kuuntelivat siellä pystyssä korvin, tirskuivat ja nauroivat
vatsojansa pidellen.

Klitsillä oli pitkä paltto yllä, -- se oli muuten aina, kun hän
ryypiskeli.

Kuultuansa puheitten puodissa taukoavan meni hän, otti hyvän
rommiryypyn, avasi puodin oven ja tuijotteli sinne omituinen hymy
huulilla. Ihmiset puodissa koettivat asettua totisiksi, niin vaikeata
kuin se olikin.

»Kauppa käy kuin siimaa», honotteli hän aikansa tuijoteltuaan puotiin ja
nauroi silmiä siristäen.

»Laulanko mä teille?» kysyi hän.

»Laulakaa! -- Antaa tulla vaan.»

»Ei saa laulaa», kielsi Kastori, hyvin tietäen, ettei hänen kieltonsa
siinä mitään merkitse.

»Laulan mä, Kustaa, oikein korean laulun!»

Hän jätti oven auki, veti soututuolinsa likemmäksi ovea ja alkoi pää
kallellaan vetää:

      »Maan ja taivahaan,
      Mä aina unhotaan.
      Sua ajattelen ainaa
      Kun sä illoin
      Aamuin loistat niin,
      Sä olet rukouksenii.»

Puodissa-olijat poistuivat oven kohdalta koikkaellen naurunsa käsissä,
paitsi muuan kuuro ukko, joka ei laulua erottanut, vaan suuttuneena
katseli puotimiestä ja noita ihmisiä, joiden luuli hänelle nauravan.
Viimein tämä leikki loppui siihen, että Kastori kävi vetämässä kamarin
oven kiinni. Ei tullut kauppias sitä enää avaamaan, vaan kiljui sitä
hartaammin.

Muiden mentyä ilmestyi puotiin rojuluinen mies. Tämä oli torppari
metsäloukoilta, nimikin oli Erämaan Heikki. Ei ollut mies puhelias,
Kastori sai kauan asioita udella. Jauhoja viimein alkoi kysellä. Kun
Kastori selitti, että naula maksoi 20 penniä, tuijotteli mies hetkisen
Kastorin silmiin ja näkyi sitten herkiävän välinpitämättömäksi koko
asiasta. Kastori jo alkoi tuskastua. Mutta päästiin vihdoinkin siksi
tolkulle, että Heikki veti taskustaan esiin hopeakuorisen Londonin
kellon ja kyseli, paljonko saisi jauhoja velaksi tätä panttia vastaan.
Kastori tutki kellon. Se oli siihen aikaan vähintään 20 markan arvoinen.
Kastori tarjosi leiviskän jauhoja. Mies katseli tuijotellen, oikeinko
tuo todella? Silmäkulmiin vetäysi jotain naurunkierrettä ja -- hän pisti
kellon taskuunsa.

»Tuleeko kauppa?» kyseli Kastori tolkussaan.

»Mikä kauppa?»

»No, tämä jauhojen ja...?»

Mies hymähti.

»Eihän se mikään kauppa ole -- ilmanhan multa kellon veisit.»

»Ei tuollaisilla ole tähän aikaan suurta arvoa.»

»Eikä mun joukkoni kauan elä jauholeiviskällä. Syödään männynparkkia ja
jäkälöitä.» Mies meni pitemmittä puheitta pois. Kastori katseli hänen
peräänsä. Ei hän ollut koskaan syönyt männyn parkkia. Mutta jostain
syystä johtui hän ajattelemaan, että tuollainen mies voi niillä tulla
toimeen kokolailla ... se kun lie niihin tottunut. Niin aivan tuhma ei
se mies ainakaan ole kuin näyttää, ajatteli Kastori vielä illalla samaan
aikaan, kun Siikalahden Mikko astui puotiin.

»No mitä se isäntä nyt ostaa?» rupesi Kastori kyselemään. Mikko kaiveli
piippuaan kessun poroista tyhjäksi ja tahtoi »Rettingin kasakoita nyt
aluksi piippuun». Kastorin silmät sirahtivat kurillisesti ja ajatuksissa
vilahti: tuo vanha kitupiikki! Mutta hän toi juhlallisesti
tupakkalaatikon tiskille:

»Tass' onkin nyt vaabenoita», sanoi. »Saamari, kyllä ne ovat äijää!»

»Vaapenoita?» epäili Mikko hypistellen karkeita parikunnan kartuusia
laatikossa. »Jopas valehtelet!»

»Valehtelet? Jumal'auta, katsos, etkö sä loittoposki nyt sen vertaa
ymmärrä, vaikka olet kestikievari ja niin rikas kun Hooperkin äijä
(Siikalahden Mikkoa huvitti ja nauratti) että jota parempia kartuusit
ovat, sitä suuremmiksi ne leikataan. Kuulepas, pruunin painekin on aina
sitä parempaa, mitä suurempia hakoja ja lastuja. Se paine, oikein hyvä
paine, jota värjärit viljelevät, on oikein suuria lastuja. Mutta ei
täällä siitä ämmät huolisi, niille täytyy tuoda huonompia, hienoa
puutua... Sellaista se on, mies.»

Siikalahden Mikko ja Kastori näkyivät olevan hyviä tuttuja. Sillä aikaa
kuin Kastori pruunin paineella todisti Parikunnan kartuusit »Rettingin
kasakoiksi», puhdisti Siikalahden Mikko tarkoin rautanaulalla piippunsa
sisustan, jonka jälkeen sen jälleen täytti saman naulan avulla niin
täyteen kuin ikänä mahtui ja vielä kukkuraakin pani. Sytytti ja imi
hidaskulkuista savua posket lontossa ja pitäen piipun koppaa
nenäpystössä ylöspäin, kun tupakat tahtoivat kuohua ja varista.
Kastorilla oli omat hommansa. Hän takoi kauppapöydällä rikki väskynän
siemenen kuoria sokeripuukon kamaralla ja keräsi siemenet yhteen kasaan.
Kun kasa oli valmis, pyyhkäisi hän sen tiskiltä käteensä ja heitti
suuhunsa. Siinä niitä paputellessa silmät kiiluvina miellyttävästä
nautinnosta hän tuskin huomasikaan Siikalahden Mikkoa, joka yhä
peukalonsa kynnellä tukki kuohuvia, palavia tupakoita piipussa pysymään
ja alkoi miettiä, että pitäisipä tämä polttaa loppuun, että saa vielä
täyttää piippunsa... Mikon piippu oli suuri visakollo.

»Mitä sä nyt paputat?» kysyi Mikko, joka ensin torkosi yksityisistä
mietteistään ja kiinnitti huomionsa Kastorin hommiin.

»Mä--m mä--m... Mä syön kiv... kivisisällyksen siem... siemeniä.»

Huomaamattaan nielaisi Kastori koko herkun ja rupesi sitten hengessänsä
noitumaan Siikalahden Mikkoa, joka hänet niin suloisesta nautinnosta
sotki.

»Kaikkia sinä syöt», tuumi Mikko pilkallinen hymy huulilla.

»Niin, niin tämä poika suimii, en minä ole niin kranttu. Minä olen
syönyt kaikkea muuta hyvää eläessäni ainakin kerta kyllikseni, paitsi
keitetyn maidon kuorta. Mutta syötkö viidessä minuutissa naulan
rusinoita? Syötkö? Minä maksan, jos syöt, mutta jos et saa kaikkia
syödyksi, pitää sun ne maksaa kaksinkertaisesti. Panetko vetoa? Syötkö?»

Mikon mielihalut heräsivät.

»Seitsemässä minuutissa minä syön!» vinkaisi hän innokkaasti omalla
tavallaan, joka tällaisessa tapauksessa sai vielä kummemman värityksen.

»Ei, mutta viidessä kun syöt, niin tuossa on käsi!»

Ei siitä lopultakaan tällä kertaa totta tullut, sillä Mikko päätti
itseksensä ensin asiantuntijoilta kuulustella, onko kukaan voinut syödä
naulan rusinoita viidessä minuutissa, ja jos niin on laita kyllä hänkin
sitten uskaltaisi ryhtyä vetoon.

Mikko veti nyt povestaan pienen mytyn sokeritoppapaperia.

»Jahah! Joko alkaa tulla kirjoitusta?»

»Mikäs siinä on», sanoi Mikko nauraen. »Minä vaan tulin sulle
näyttämään, minkälaisia nämä kirjaimet nyt ovat.» Hän levitti
likaantuneen, ryppyisen paperin pöydälle.

Kastori nauroi:

»Mikä tuo on?»

»K se on, tiedänmä.»

»Ei, poikaparka, kirjoittamaan niin opita, kuin sinä luulit», sanoi
Kastori suurennellen.

»Noo, perhana, et sinäkään siihen päivässä ole oppinut. Mutta kyllä minä
sen sulle sanon, että tulevana talvena minä jo kirjoitan.»

»Niinkö hyvin kuin minäkin?»

»Jos ei nyt niinkään, niin ainakin vähän huonommin. -- Mutta katsele nyt
sieltä tiskin alta mulle taas jotain paperia.»

Kastori kumartui kaivamaan paperikasasta huonoimpia ja toimitti:

»Kyllä sinä saat siinä tinaa syödä, ennenkuin sinä niin hyvin kirjoitat
kuin minä. Mutta saathan sinä nyt aina jonkinlaisia variksenjalkoja.
Hyvähän sekin on, ja piisaa aina sellainenkin taito paljaalle
talonpojalle.»

Kääntyi se puhe vihdoin oikeihin kauppa-asioihinkin. Mikko tahtoi ostaa
karvaista nahkaa yhden silaintamppivärkin. Mutta kun sellainen sopiva
pala viimein saatiin leikatuksi, syntyi sen hinnasta kina. Mikko tahtoi
Kastorin saada ihan väkisin helpottamaan vielä 5 penniä, kiroili ja
noitui, ettei hän ollut tämän maanpiirin päällä vielä koskaan kuullut
puhuttavankaan niin kalliista nahasta. Jo kolme kertaa hän viskasi
nahkapalan tiskille ja kehui kymmentä vertaa ennemmin ajavansa
vitsatampilla kuin tuollaisesta kilvusta maksavansa viisikolmatta
penniä.

»Ota nyt pois se kaksikymmentä penniä... Saamari, ota muilta sitten
enemmän, ei mulla ole muuta rahaakaan joukossani.»

Kastori huitoi käsillään, huusi ja pauhasi kuin ukkonen:

»Voi se vieköön tuollaisen, tuollaisen ... mä sanon oikein vanhan tutun
vuoksi: _tuollaisen nälkäsilmän_!»

Mikon oli mieleen, kun häntä noin ylenmäärin kehuttiin.

»Nälkäsilmä...! itse olet, olet jo ... no myy pois kahdellakymmenellä
pennillä.»

»En vaikka ... nylje minut ennen!»

»Minä menen siltä porvarilta itseltään kysymään.»

Kastori raivosi ja haukkui kitupiikiksi; se oli Mikolle mieleen. Viimein
otti Kastori salvumiehenkynänsä ja rupesi laskemaan nahkapalan
sisäänostohintaa.

»Hmm ... hmm ... kaks'koggon kolm on kuus ... nol'koggon noll' on nol'
... yks'koggon yks' on ... hmm ... hm... No ota se kahdella kym...»

»Tuota», keskeytti Mikko tarkastellen nahkapalasta, »en huomannutkaan,
kun tuolla oli noin paha haava... Sepä oli. En minä annakaan enää kuin
15 penniä, myö jos tahdot.»

Sanaa sanomatta sieppasi Kastori nahkapalan ja viskasi nurkkaan.

Nyt näyttiin todella oltavan suutuksissa kahden puolen. Mikko alkoi
kävellä kamariin päin. Mutta siinä hän pyörähti ja kysyi:

»Niin tuota, ettäkö sinä osaat laskea senkin, kuinka monta ohranjyvää
menee tynnyriin?»

»Hojaa!»

»Valehtelet.»

»Valheeksi sitä on moni muukin paksupää sanonut.»

Kastori alkoi sentään jo leppyä.

»Olen minä senkin laskenut, kuinka monta kertaa on kello knakahtanut
sitten maailman luomisen, ja senkin, kuinka monta kaisanruplaa pitäisi
panna päällekkäin torniksi, joka ulottuisi maasta kuuhun. Tässä onkin
laskut. Tässä on se kaisanruplarätinki ja tässä...»

Innoissaan levitteli Kustaa ihmettelevän Mikon eteen kauppapöydälle
suuria lankakimpun käärepapereita, jotka olivat täynnä numeroita. Kun
hän ilmoitti summan, mikä pitäisi olla kaisanruplia, ennenkuin torni
ulottuisi maasta kuuhun, jäi Mikon suu selälleen ja silmät tuijottelivat
ajattelevan näköisinä paperiin.

»Kun olisi ihmisellä niin paljon rahaa», huokasi hän.

Kastori purskahti nauramaan:

»Sepä tässä janottaa, mutta ei suuret särpimet!»

Mikko alkoi kehua, että on sillä Kustaalla ihmeteltävän terävä järki, ja
aikoi mennä kamariin. Kustaa haki äskeisen nahkapalan nurkasta ja sanoi:

»No, ota nyt tuo nahkapala sillä viidellätoista pennillä. Ei se ole kuin
puoli hintaa, mutta olkoon.»

Mikko antoi viisitoista penniä, pisti nahkapalan taskuunsa ja valittaen
ruikuttavalla äänellä, kuinka se Kastori taitaa ihmisiltä nylkeä
viimeisenkin pennin, meni hän kamariin.

Klitsi nukkui, oli jo kauan nukkunut soututuolissaan, lauluviisu kädessä
ja pitkävartinen piippu hampaissa. Mikko kävi tyrkkimään ja
retuuttamaan, kunnes kauppamies heräsi.

»Nukuttaako?» Mikko kyseli ja kävi istumaan.

»Näkyy nukuttavan», homisi Klitsi tyytymättömän näköisenä. Selvisi
kuitenkin vihdoin täydelle tolkulleen. Viinat näyttivät jo haihtuneen
päästä.

»Tässä aamulla tuli tuon Ahlströmin kanssa vähän ryypättyä», rupesi
Klitsi kohmeloisena ja haukotellen selittämään.

»Se vaan ryyppää ja rikastuu, silloin kun muut köyhtyvät», pisteli
Siikalahti.

»Itse rikastut. Et malta edes ryypätä.»

»Ei kannata muiden niin kuin porvarien.»

»Jaa, kunpa tässä saiskin myydä viinaa niin kuin kestikievarit, niin...»

Siikalahden silmät pienenivät, kun hän katsoi Klitsiin.

»Mitä se puhe on?»

»Sitä...» nauroi Klitsi viisastelevan näköisenä, tietysti tarkoittaen
Siikalahden salakapakoimista, joka oli yleisenä puheenaineena. Mutta
Klitsin nauru loppui heti tuhman näköiseen hätimiseen, kun Siikalahden
Mikko sanoi:

»Noo, kyllä se hokmannin kauppa kannattaa, kun sitä niin runsaasti myö
kuin sinä myyt.»

Mutta he jättivät pian koko tuon jutun ja Klitsi rupesi panettelemaan
nimismiehen hävyttömyyttä, kun ei salli edes lääkkeitä myydä, viinasta
ei puhettakaan, vaikka kyllä moneen kipeään tarpeeseen olisi hyvä sitä
saada omasta kylästä. Siikalahden Mikko oli liian viisas yhtyäkseen
samaan virteen, sillä hän tunsi Klitsin mieheksi, joka heti laittaisi
hänen puheensa kiertämään kylille, niin hyviä ystäviä kuin he olivatkin.

Vihdoin otti Siikalahden Mikko puheeksi jauhokaupan, jota hän harjoitti,
samoin kuin Klitsikin, ja rupesi puhumaan siihen suuntaan, että jauhojen
hintaa pitäisi ruveta nostamaan. Mieluista se olisi ollut toisellekin.
Mutta kun se, joka paikkakunnalla hinnat määräsi, oli kirkonkylän
kauppias, täytyi Klitsin harmitellen edelleen pitää vanhoja hintoja,
jollei tahtonut kokonansa ostajiansa menettää. Siikalahden Mikko
sitävastoin, joka möi paljon velaksi, ilmoitti aikovansa hintoja nostaa,
sielussaan salaisesti riemuiten siitä, että Klitsi oli ostajainsa
suhteen siksi riippuvassa asemassa, ettei tämän sopinut sitä tehdä.
Hänelle, Siikalahden Mikolle, oli sama, saiko jauhonsa myydyksi nyt vai
syksyllä. Ja syksyllä vilja maksaa, ajatteli hän.

»Olkoon myömättä syksyyn», jatkoi hän ääneen.

Klitsin sydäntä kirveli ajatellessa, että tuo voisi jauhoistaan saada
niin paljon paremman voiton kuin hän. Oli taas aikeessa ruveta
pistelemään, mutta kun Siikalahti samalla ikkunasta katsoessaan ilmoitti
Hautalan Jannen, Varpulaisen ja Valkolaisen tulevan tännepäin, joutui
Klitsi tuon ilmoituksen johdosta vähän epäjärjestykseen. Hän virkahti
ikäänkuin Siikalahdelta kysyen:

»Tulevatkohan maksamaan tuon Valkolaisen velkaa, tuota?»

Sitä ei toinen sanonut tietävänsä.

Klitsi oli hädissään siksi, kun ei tietänyt, ovatko ne hänelle
vihoissaan vai mitä ne ajattelevat nuo Varpulainen ja Hautalainen,
joiden ystävä hän ei ollut, mutta joiden vihollinenkaan ei hän olisi
tahtonut olla.

Miehet olivat jo tulleet puotiin. Klitsi avasi kamarin oven ja kutsui
sisään. Siikalahden Mikko siirtyi istumaan kamarin pimeimpään nurkkaan.

»Nytpä vasta miehiä tulee», toimitti Klitsi mielissään. »Käykää istumaan
ja pankaa piippuun. (Nostaen laatikon pöytään). »Täällä on kasakoita.»

»Mitä varten ne miehet nyt ovat kulussa?» kyseli Klitsi ymmällä siitä,
mitä oikein sanoisi.

»Sinäpä meitä tässä juoksutat», ilmoitti Valee.

»Minäkö?» Klitsi hymyili hämillään, ikäänkuin julkiseen kehumiseen
vastaten.

Hautalainen kaivoi piipustaan tuhat suuhunsa ja virkkoi suoralla
tavallaan:

»Sano asias, Valkolainen.»

Ja Valkolainen sanoi. Oli lähdetty katsomaan, eikö sen porvarin sopisi
sitä velkaa nyt odottaa syksyyn asti, ei suinkaan sillä nyt ole niin
kovaa rahan tarvetta. Kyllähän porvarilla aina rahaa on. Ja on sitä
hänellä, Valkolaisellakin, syksyllä, jahka tässä nyt vaan ehtii asiat
oikein järjestää.

»Kyllä minä tarvitsen nyt ... pitää jauhojakin ostaa, ja kun ne
rukiitkin varastettiin.»

»No et sinä sillä paljoa jauhoja osta», sanoi Valee. »Mistä tämä
Juhokaan nyt rahoja ottaa, eikä ole tässä muillakaan käsillä. Et sinä
sitä kuitenkaan hakemukseen saa panna.»

»Nyt saattaa vielä Jumala antaa vuottakin», kuului loukosta, missä
Siikalahden Mikko oli tähän asti ollut melkein huomaamattomana. Jokaisen
kasvot kääntyivät sinne päin, nähtävästi ensi silmänräpäyksessä
aprikoiden, oliko tuo pirullista ivaa, vaiko vain naivisti,
ajattelemattomasi lausuttu. Hautalaisen silmistä kuitenkin heti näki,
että hän käsitti tarkoituksen edellisellä tavalla. Valkolainen ikäänkuin
innostuneena lausui:

»Niin tuota, voihan sitä nyt vielä tulla, jos syksy tulee kaunis. Siksi
toiseksi, minä olen ryhtynyt hommiin saada sitä hypoteekkilainaa ja aion
sillä maksaa velkani.»

»Soo!» huudahti Klitsi.

»Se on hyvää lainaa, se», kuului Siikalahden Mikon nurkasta.

Myrkyllisen ivallisesti katsoi Hautalainen taas sinne päin. Mutta Mikko
ei mitään huomannut. Hän tunnusteli nyt kuitenkin sopivalla tavalla
päässeensä osalliseksi keskusteluihin ja aikoi säilyttää paikkansa.

»Saat sinä odottaa syksyyn», virkahti Valee, joka tahtoi nyt jo saada
asian loppuun. Siikalahden Mikko samalla rykäisi, kakasi kurkkuansa ja
pani piippuunsa »porvarin kasakoita».

Klitsin silmistä näki, ettei hän aikonut myöntyä, sillä hän sai yhtäkkiä
hyvin patruunamaiset käsitykset itsestään, kun johtui ajattelemaan sitä,
että häntä nuo tuollaisetkin mahtimiehet pyytelivät niin ... antaa
pyydellä! Kopeitapa ne kyllä ovat nuo... Antaa pyydellä!

Tuo ajatus lennätti hänet vauhdilla tupaan, mistä hän toi ihan uudet
saappaat, joita ylen pitkistä varsista ylhäällä kädessään kiikutteli
kuin laukkuryssä halvalla ostettua, hyvää ketunnahkaa.

»Katsokaa miehet, eikö siinä ole hyvät saappaat?» virkkoi hän, silmät
loistavina niitä yhä kiikuttaen ylös alas.

»Siinäpä on saappaat kerrassa!»

»Ne nyt ovatkin oikein porvarin saappaat.»

»Mitähän tuollaiset maksavat?» tutki Valkolan Juho.

»Rahaa ne maksavat», sanoi Klitsi äänellä, jonka piti ilmaista
Valkolaiselle ajatuksen että: mitähän sinäkin kyselet! Mutta siinä hän
samassa potki vanhat saappaat jaloistaan ja pisti uudet tilalle. Tahtoi
oikein saada tiedoksi, mille ne näyttävät. Varret ulottuivat reiden
pohjaan. Alkoi sitten kävellä lattialla edestakaisin.

»On niissä naruakin», ärähti Hautalainen, joka ei saappaista ollut ennen
puhunut mitään. Silloin jo oli toisten hiukan vaikea pidättää nauruansa.

»Nyt se onkin vähän hantesmannin näköinen», kehui Siikalahti, ja Valee
kyseli:

»Mihinkä porvari aikoo nyt näin kesällä noissa saappaissa lähteä?»

Klitsi selitti:

»Kirkkoon ja ... kaupunkiin ja... Täytyy olla vähän ihmistenmoiset
kengät, kun sellaisiin menee ja pitää herrainkin kanssa siellä tuttuna
olla ja hotellis kulkea, niin... Tässä hiljakkoin teetin housutkin
trikoosta...»

»Mennään miehet pois!» ärähti Hautalainen ja nousi.

»Mihinkäs nyt on kiirettä, mä haen ne housutkin nähtäväksi. Se onkin
sellaista kangasta, ettei sitä maanakkain kynsistä lähde.»

Hautalainen kuitenkin meni jo puotiin, ja Varpulainenkin nousi
lähteäkseen. Sanoihan kuitenkin vielä:

»No pidä nyt se Juhon velka syksyyn asti, kyllähän sitten lunastetaan.»

»En minä pidä.» Klitsi näytti yhtäkkiä joutuneen pahalle tuulelle.

»Meinaatko panna hakemukseen?»

»Mikäs siinä auttaa, jollei... Ota ja maksa sinä se.»

»Noo, mistä ne rahat nyt temmataan.»

Jatkamatta enää keskustelua lähti Valee pois. Valkolainen jäi
viimeiseksi nähtävästi kahden vaiheilla, puhuisiko vielä, vai jättäisikö
sikseen. Luonto alkoi jo vähän nousta, sillä koko mies muutenkin
inhotti, ja hän tarttui avaimeen lähteäkseen sanaa sanomatta. Mutta
Klitsi, joka jostain syystä oli hyvin tyytymättömällä tuulella,
muistutti:

»Maksatko sinä sen vai?...»

Valkolainen peräytyi päätä raapien.

»Kuule, sinun pitää odottaa sitä syksyyn ... saatpa odottaa
helpostikin. Älä nyt ole niin hävytön, kun ollaan vanhoja hyviä tuttuja,
ja muutenkin...»

»Mitäs varten mun *pitää*? Hoo! Komiain seuraa sinäkin pidät etkä jaksa
velkojasi maksaa... Saaturi!»

Siikalahden Mikon ääni rupesi kuulumaan loukosta:

»Minä olen aikonut tulla sinulle puhumaan, minäkin, että koettaisit
saada maksetuksi minullekin sen välin. Tahtoo tässä rahan tarpeita olla
niin että... Koeta nyt saada se tulevalla viikolla maksetuksi, Juho.»

Se lausuttiin mitä ystävällisimmällä äänellä.

»Noo, rupea sinäkin», virkahti Valkolainen tuskallisena.

Siikalahti nousi kismitellen. Ja panematta vähääkään huomiota
Valkolaisen huomautukseen, lähti puotiin.

»Et sinä odota sitten yhtään?» kysyi Valkolainen Klitsiltä, kun toinen
oli mennyt.

»En minä... No, tuota, jos haet molemmilla hevosillasi kuorman jauhoja
Vaasasta, niin olkoon menneeksi ... kun vanhoja tuttujakin ollaan ja
monta kertaa yhdessä ryypätty.»

»Ilmaiseksiko?»

Valkolaisen kasvoilla oli kummasteleva ilme, vaikka tuo ehdotus ei
ollutkaan ihan odottamaton.

»Niin, no tutun vuoksi, ja katso, kun pitää täällä jauhoja antaa velaksi
niin paljon ja jumalan maksun päälle, niin ei suinkaan munkaan tavarani
riitä koko maailmaa täyttämään. Pirut varastivat ne rukiitkin. Kun ei
sellaisetkaan kuin sinä jaksa maksaa, niin... Perhana, ilmaiseksiko mun
pitäis hyvää tehdä?»

Klitsi kävellä lynttysi lattialla, katsellen ikäänkuin ainakin vääryyttä
kärsivä.

Valkolainen mietti. Häntä nyt peloitti enemmän Siikalahden Mikko kuin
tämä. Kovin inhotti vaatimus, jonka Klitsi oli tehnyt, mutta hän tunsi
myöskin, että tässä täytyi johonkin myöntyä, jollei mielinyt saada
ikävyyksiä takausmiehille.

»Koska pitäis lähteä?» kysyi hän alakuloisena.

Klitsi sanoi, että kyllä hän siitä ilmoittaisi, ja jatkoi perään:

»Vai on sulla Siikalahden Mikollekin tekemistä... Onko paljonki?»

Valkolaista muutenkin jo veti tuskan hikeen. Vastaamatta ollenkaan
Klitsin viime kysymykseen sanoi hän:

»No, minun täytyy tulla hakemaan ne jauhokuormat, vaikka ... kyllä se
on, kuule, liian paljon.»

»Maksa pois sitten, jos on paljon, kyllä minä rahalla hakijoita saan.»

»Olkoon sovittu, minä menen. Mutta ei puhuta siitä kellekään mitään.»

»Mitäs siitä... Ja jos niinkuin jauhojakin tarvitset, niin kyllä me
niiden kauppoihin sovimme... No hyvästi, hyvästi.»

Kun Valkolainen meni puodin läpi, näki hän Siikalahden Mikon siellä
ryömällään makaamassa kauppapöydällä ja aikoi, sanaa virkkaamatta, mennä
ulos. Mutta juuri kun hän tarttui oven säppiin, äänsi Siikalahti,
ainoastaan hiukan päätänsä kääntäen:

»Muista nyt, Juho, että tuot tulevalla viikolla.»

»En suinkaan minä nyt rahaksi voi muuttua, etkä sinä niin ole sen
tarpeessa... Se nyt on hävytöntä tuollainen, kun pyritään oikein
hätyyttämään... Minä varmaan tiedän, että rahan tarvetta ei sulla ole.»

»Noo», naurahti Mikko lyhyeen ja ystävällisesti, »se on minun asiani.
Koeta nyt saada tulevalla viikolla. -- Mutta perhana, kun sinä Kustaa
otat paljon!... Myy pois nuo rautanaulat kahdellakymmenellä pennillä,
kun ei mulla ole yhtään muuta rahaa joukossakaan». Hän tempasi tosissaan
rahataskunsa ja kaasi sen sisällön kauppapöydälle.

Valkolainen meni ulos, sillä hän huomasi, että tuo mies ei tänään kuule
hänen puhettansa. Tovereilleen kertoi, että Klitsi oli luvannut odottaa
syksyyn asti, mutta jätti ilmoittamatta, millä ehdolla. Mutta kahta
tuskallisemmin ahdisti häntä, että Siikalahden Mikkokin oli saatavaansa
vaatinut, jossa oli siinäkin Hautalainen takaamassa. Velka oli noin 200
markkaa, se nosti sydämeen tuskan.

Kun ne nyt rupeavat noin yksi ja toinen ahdistelemaan, niin ...
jumalaties, eikö talo ole myytynä jo ennen kuin hypoteekkilaina
ehtiikään...

Miehet kulkivat puhelematta, miettien. Vihdoin äännähti Hautalainen:

»Kyllä se on koiramaista, kun pitää olla tuollaisten asioissa.»

»Mistä saisin rahoja?» ajatteli Valkolainen. Hän otaksui, ettei
Hautalainen tiennyt tuon 200 markan velkakirjan olevan Siikalahdella,
koska tämä oli sen hiljakkoin siirron kautta saanut joltain toiselta.

»On se», sanoi Valee melkein yhtä synkästi vastaten Hautalaisen
äskeiseen huomautukseen.

»Eikö sinulla ole rahoja käsillä, että maksaisit sen pois?» kysyi
Hautalainen.

»Olisihan minulla sen verran, mutta nyt on niin vaikea saada rahoja
käsille, ettei tahtoisi oikein sopia...»

Se jäi sillä kertaa siihen. Mutta kotinsa portilla erotessa toisista
sanoi hän:

»Kyllä minä sentään koetan saada sen velkakirjan sieltä lunastetuksi.
Klitsi muuten voisi sen siirtää tuolle kestikievarille, eikä siinä
silloin ainakaan auttaisi muu kuin maksaminen, kun tekin olette
takaamassa.» Hän naurahti Hautalaiselle. Tämä mielistyi.

»No jos se vain sopii, niin tee se», hän sanoi, »ettei tarvitsisi vielä
senkin vietävän kanssa joutua sellaisiin tekemisiin.»

Valkolaisen kasvoille nousi taasen kylmä hien puuska. Kun hän erosi
toisista ja yksin asteli kotiinsa päin, oli hänen mielensä raskas ja
pimeä kuin syksyinen yö. Siinä mielessä oli ennen ollut raikasta
elämänhalua ja tarmokasta miehuuttakin. Koski niin kipeästi, niin
perinpohjin masentavasti, kun nyt piti seisoa aivan tukiseivästen
varassa; jos ne alkavat pettää, kaatuu hän. Jos yksikin velkooja pääsee
ryöstön kautta hakemaan, seuraavat toiset heti kintereillä. Ja
Siikalahden Mikko alkaa, -- sen hän kyllä tiesi.

»Mistä saada rahoja?»

Ilma oli kostea ja kylmä. Viheriäisinä, keskenkasvuisina lainehtivat
vainiot. Taivaalla liikkui rumannäköisiä pilviä. Suomen heinäkuun yön
hymyileville kasvoille oli vetäytynyt tumma suruharso. Tiellä liikkuvat
ihmiset puhelivat hiljaa. Myöhästynyt rääkkä jostain pellosta rääkäisi,
senkin ääni itkuiselta tuntui, aivan kuin olisi valittanut sitä, ettei
hänen oikeata lauluaikaansa ole tänä suvena ollut ensinkään.




IX.


Ihmiset luulivat, että Grönberg oli jo kokonaan unohtanut, että
Klitsiltä oli keväällä varastettu 30 tynnyriä rukiita. Takanapäin
iskettiin silmää ja kuiskattiin hiljaa. Ja kun Karin Vennu nähtiin
liikkeellä, katsottiin häntä joko pyhällä kunnioituksella taikka
salaisella kauhulla, -- tietysti jokainen aina sillä tavalla, miten
kukin oman luonteensa valossa Vennun elämäntapoja arvosteli. Vennu
liikkui jokaisen mielestä taas vapaammin ja rehvempänä kuin viime
talvena. Talossa oli hyvin usein yövieraita, joita ihmiset
säännöllisesti pitivät karkulaisina, olivatpa ne sitten keitä tahansa.
Niin ikään oli siellä taas aivan julkisesti alkanut ahkerasti oleksia
miehiä, jotka sen ajan, kun Vennu istui linnassa, olivat olleet hiljaa
kuin myyrät. Tavallisesti siellä ryypättiin ja pelattiin korttia.
Toisinaan lähdettiin ajolle, kierrettiin syrjäisillä metsäloukoilla
lihavimmissa taloissa, pantiin hurjalla »pilalla» isäntäin housut
tutisemaan ja emännät kattamaan pöytänsä talon parhailla ruokavaroilla,
joista vieraat usein veivät mukaansa sianlihaköntin, palvatun
häränpakaran tahi muuta.

Kuivasen Ella, joka tässä takavuosina oli ollut joksikin aikaa muille
tuntemattomasta syystä ulos potkittuna Vennun joukosta, oli taas saanut
armon. Ella piti nyt kiini paikastansa ja seurasi Vennua kuin uskollinen
koira, vaikka joutuikin toisinaan tämän pisteliään pilkan ja tuntuvain
potkujen esineeksi. Mutta hyvä suhde Vennun kanssa paransi huomattavasti
Ellan taloudellista tilaa. Velkojat, joita oli monta ja jotka olivat jo
viime talvena olleet vähällä antaa Ellalle elinkeinoksi
päivämies-ammatin, olivat nyt hiljaa kuin hiiret. Lapsilla nähtiin
tuontuostakin parempia paloja kädessä.

Aivan yleiseksi levisivät kuiskeet näistä asioista heinäkuulla.

Tietääkö nimismies?

Kyllä, yhtä ja toista oli hänelle käyty juttelemassa. Kyllähän ne nyt
eivät olleet vielä varsin suuria nuo rikokset entiseen verraten, mutta
kun Vennu joukkoineen vauhtiin pääsee, kun tulevat pimeät syysyöt,
niin...

Oikein todenteolla moni pelkäsi.

Kuiskausta jatkettiin: Kuinka mahtaakaan olla Grönbergin rohkeuden ja
pelottomuuden laita? Kyllähän hän oli kytkenyt, rangaissut ja selvää
tehnyt, mitä muihin rikollisiin tulee, mutta...

Ei Vennun kimppuun sentään hirviä pikkuisista asioista kukaan käydä.

Nimismiehen arvo laskeusi muutamia asteita. Hänen nähtiin ahkeraan
liikkuvan pitäjällä, olevan umpimielisempi kuin ennen, toimittavan
ulosmittaukset ja muut toimituksensa säännöllisesti, vangitsevan
muutamia pienempiä rikollisia, mutta pääpesä pysyi koskematonna.

Kesä oli kylmä. Kasvullisuus oli niin myöhästynyt, että ukot odottivat
jo varmaa katovuotta. Mäkituvissa oli nälkä. Monen mökin savupiippu oli
jo lakannut savuamasta ja asukkaat lähteneet pussi selässä kiertämään
maata leipäpalaansa kerjäten. Kun yöt heinäkuulla alkoivat pimetä,
valvottiin monessakin talossa yksi henkilö erältä aitan tienoilla, pyssy
ladattuna.

Kun kaikkeen tähän totuttiin, vakaantui se ajatus, että Vennua oli
mahdoton vangita, kun ei kukaan tiennyt häntä syyttää mistään
erikoisesta. Silloin kouristi monenkin sydäntä tuska, toivottiin, että
hän tekisi jotain, josta hänet voisi vangita.

»Merkillinen mies!» sanottiin, »jokainen syyttää häntä kaikesta, eikä
kukaan tiedä todenteolla, mihin hän oikeastaan on syyllinen.»

Näihin aikoihin oli nimismies pitkissä kahdenkeskisissä keskusteluissa
muutamain kanssa, jotka nykyään elivät kerjäämällä, mutta joista ainakin
pari oli ennen hankkinut elinvaroja paljon rohkeammalla tavalla ja
saanut sen johdosta linnassakin istua. Sattumalta tuli kerran hänen
korviinsa, miten Saarikosken mylläri kuului kertoneen, että Kuivasen
Ella oli ollut jauhattamassa koko kaksi tynnyriä rukiita. Hän kutsutti
myllärin luoksensa. Mylläri ei ollut ennen ollut missään tekemisissä
Grönbergin kanssa, ja kun tämä nyt vaati häneltä tiliä siitä, ketä
kaikkia viimeisten neljän viikon kuluessa oli ollut myllyllä, ei
mylläri kuolemaksensa muistanut kuin Varpulan Valeen, kirkkoherran,
y. m., joilla hän arvasi olevan kyllä myllyttämistä. Ei hän sanonut
muistavansa, oliko Ella ollut myllyllä sitten kuin viime talvena.
Mylläri oli toimelias mies, varustettu erinomaisilla juttelu-lahjoilla.

Nimismiehen palvelijat, joita huvitti aina olla korvat höröllään, kun
joku kauan viipyi nimismiehen luona, kuulivat sinä iltana myllärin
leikkisän suun parkuvan hyvinkin vakavalla tavalla. Isäntärenki sanoi
suu hymyssä:

»Niin se on, Mylly-Masa-parka, ei sitä tässä meidän talossa autakaan
ketun juonet.»

»Mitähän se meidän herra mahtanee ajaa takaa tähän aikaan», arvaili
ajopoika.

Kun mylläri myöhään lähti, ei hän ollut näkevinään vanhaa tuttuansa,
isäntärenkiä, vaikka tämä seisoi pihassa. Pää alhaalla ja omituisen
arkana hän käveli nopeasti pois koko kartanolta.

Seuraavana aamuna sai isäntärenki käskyn valjastaa hevosen ja lähteä
itse kyytiin. Poika pantiin sanomaan Isolan lautamiehelle, että tämä
olisi kotona, kun nimismies pitäjälle mennessään tulee ottamaan hänet
mukaansa.

Mutta aivan samassa kuin renki toi laitumelta hevosta, ajoi pihaan Karin
Vennu.

Grönberg katsoi ikkunasta eikä tahtonut silmiänsä uskoa. Hetkiseksi
valtasi hänet omituinen, levoton, epäröivä mieliala. Ja kun Vennu tuli
sisään meluavin askelin, kovaäänisesti huutaen hyvää päivää ja tarjoten
kättä, tunsi Grönberg yhä tuota hermostumista, joka oli sitä
kiusallisempi, kun hän hyvin harvoin sellaista tunsi. Epäilemättä oli
tämän herkän mielialan syytä tai ansiota, että hän huomasi Vennun
istuessaan ryähtävän ja vetävän samassa henkeä aivan kuin olisi aikonut
sanoa jotain, joka ei ollut hänelle oikein helppoa. Grönberg otti
huomioon, että Vennu on asiastansa (mikä se sitten lieneekin) epävarma.
Kohta Vennu kuitenkin aivan mitään edeltäpäin käypiä valmistuksia sanoi:

»Te kuulutte tekevän minun syykseni sitä Klitsin jyväin varkautta.»

Grönberg ei katsonutkaan Vennuun, ei vastannut mitään tämän kysymykseen,
tuijotteli vaan ulos ikkunasta omituinen, tarkkaava ilme kasvoissa. Hän
oli taas pannut merkille, ettei Vennu nauranut, vaan sen sijaan vetäisi
henkeä ikäänkuin rintaa olisi ahdistanut. Vennu tuntui olevan
hermostunut ja samalla epävarma. Kun ei nimismies puhunut sanaakaan, ei
edes katsonut häneen, uudisti Vennu:

»Onko se totta?»

Silloin käänsi Grönberg läpitunkevan katseensa häneen ja virkkoi aivan
tavallisella äänellä:

»On.»

Nyt Vennun silmissä vilahti jotain niin selvästi juoruavaa kuin joskus
näkee lapsen silmissä, joka on tavattu pahanteosta silloin kun hän sitä
kaikkein vähimmän aavistaa. Grönberg oli juuri tuota ilmettä vainunnut
ja se teki häneen niin valtavan vaikutuksen, että sydän rupesi rajusti
sykkimään.

»Mutta se on valhe!» huudahti Vennu.

Grönberg oli alkanut jo saavuttaa täydellisen levollisuutensa. Nyt hän
siirsi tuolinsa likemmäksi Vennua ja alkoi kiusallisella
itsepintaisuudella katsella tämän silmiin sanaakaan ääntämättä, kädet
ristissä rinnalla.

Vennu joutui aivan raivoon tuosta merkillisestä katselemisesta. Hän
hypähti ylös ja alkoi syytää suustansa sellaisella vauhdilla tyhjäksi
tekeviä asianhaaroja, että pieni huone täyttyi melusta. Kun hän siihen
väsyi ja istui uudestaan matkien jotain vakuutusta, kysyi Grönberg
äkkiä:

»Mutta sanokaa nyt, *oletteko te syyllinen*?»

»Syyllinen!?» huudahti Vennu aivan rajattomasti hämmästyneenä. Hänhän
juuri oli pitänyt pitkän esitelmän syyttömyydestään. Jotenkin
tenhottomasti hän vastasi:

»En minä ole syyllinen, sitähän minä nyt olen tässä sanonut.»

»Sen minä olisin tietänyt ilman teidän tänne tulemattakin. Miksi te
oikeastaan tulitte tänne? Sanomaanko sitä, että te ette ole syyllinen?»

Vennu puri hampaita.

»Niin tietysti.»

Grönberg naurahti ja astui ihan Vennun eteen. Pistäen kädet syvälle
housujen taskuihin sanoi hän erinomaisen painokkaasti:

»*Te olette syyllinen*.»

Silmänräpäyksen näkyi Vennun silmissä tuo omituinen, hätivä ilme.

»Kuka sitä on sanonut?» kysyi hän.

»Minä.»

Vennu nousi seisomaan. Rajulla sisällisellä ponnistuksella näytti hän
voineen nyt hetkiseksi karkoittaa itsestään masentavan ryhdittömyyden,
joka häntä kiusasi.

»Minä en ole koskaan pelännyt yhtä miestä!» hän huudahti, rytkäytti
samalla isoa ruumistaan ja tahallaan kosketti suurta tuppeaan, joka
vyössä heilui vatsan päällä. Silloin Grönberg, paljon nopeammin kuin
Vennu osasi aavistaakaan, hyppäsi ylös, tempasi hänet kauluksesta pitkin
pituuttaan lattialle ja veti tupesta pois puukon, jonka heitti nurkkaan.
Vennu alkoi karjua lattiassa. Grönberg ei halunnutkaan pitää häntä
siinä, vaan nousi, antoi Vennunkin vapaasti nousta, otti
kaapinlaatikosta revolverin ja käsiraudat.

Hän oli jo valmiina, kun Vennu nousi hurjasti meluten.

»Tänne kädet!» Grönberg näytti käsirautoja.

»Ei koskaan suosiolla!» Vennu astahti askeleen pari takaperin.

Silloin otti Grönberg ensinnä Vennun oikean käden ja pisti sen
käsirautain väliin, sitten vasemman.

Kun Vennu jälestäpäin tätä vangitsemistaan ihmetteli ja kertoi, ei hän
koskaan voinut selittää, miten se oikeastaan tapahtui. Hän tunsi
itsessään niin kummallista pelkuruutta ja ala-antavaisuutta, aivan kuin
hän olisi ollut vain pahankurinen lapsi, jonka kuitenkin täytyy taipua.

Renki sai käskyn valjastaa hevosen.

Vennu sai sillä aikaa istua ja hänellä oli siinä tilaisuus katsella, kun
Grönberg pitkin, painavin askelin mittaili pienen kamarin lattiata
mitään puhumatta. Vennu yritti tuontuostakin jollain raa'alla tavalla
ilmaista, että hänellä vielä oli jälellä luontoa, itseluottamusta ja
voimaa. Mutta häneen vaikutti hyvin harmillisesti, kun ei Grönberg
puhunut mitään, ei edes ärjynyt ... että olisi edes jotenkin saanut
tietää, mitä se hänestä ajatteli. Grönbergin jokaisessa piirteessä oli
nyt sellainen vakavuus, varmuus ja itseluottamus, että Vennu
vaistomaisesti alkoi käsittää, että hänen loistoaikansa oli mennyt,
auttamattomasti mennyt, ettei sitä kykenisi enää millään kurilla eikä
voimalla palauttamaan. Hänen rintaansa alkoi ahdistaa. Pihti puristi
melkein liiaksi, semminkin toista käsirannetta. Grönberg hänen
silmissään kasvoi yhä. Vennua puistatti oudosti, vaistomaisesti käsitti
hän, että tuo mies, joka vaivatta oli hänet kytkenyt, edusti jotain
hänelle tuntematonta tulevaisuuden voimaa.

Kun lautamies tuli, lähdettiin. Kolmisin istuivat he nimismiehen
kaksi-istuimisiin kieseihin ja ajoivat vanginkulettajalle päin.
Renkipoika sai viedä Vennun hevosen kotiin.

Kun ihmiset näkivät Vennun istuvan nimismiehen vieressä raudat käsissä,
nostivat miehet Grönbergille lakkiansa nöyremmin ja naiset niiasivat
syvempään. Lautamies takaistuimellaan hymyili ja iski silmää melkein
jokaiselle. Ja kun kuorma oli mennyt ohitse, jäivät useat vielä tielle
seisomaan ja perään katsomaan. Sitten temmattiin sääret kainaloon ja
juostiin levittämään kyliin tietoa, että Karin Vennu on pantu kiinni.
Mistä syystä, sitä ei kukaan tietänyt, mutta tilaa arvailemiseen oli
yllinkyllin.




X.


Samana päivänä, josta edellä kerrottiin, makasi Kuivasen Ella selällään
sängyssä ja imi piippuaan niin vahvasti, että koko tupa oli harmaana.
Kelloseppä Ahlström korjaili pöydällä hajallaan olevaa repeteeriä, jonka
Ella oli juovuksissa viime viikolla viskannut nurkkaan. Muutamia lapsia
melusi lattialla leikkien. Emäntä-Sanna kyhösti tulisijan ääressä mustan
kahvipannun kera, yrittäen saada tuoreita puita palamaan ja mässäten
niitä. Epäjärjestys oli kaikkialla oikein ihmeteltävä, mutta nälkää ja
puutetta ei näyttänyt olevan, sillä pöydän nurkalla, penkillä ja
hyllyllä oli kaikenlaisia vateja ja kippoja sisältäen puuron ja vellin
jätteitä.

Ella potkaisi saapaskohjaleella sängyn jalkapäähän ja virkahti:

»Entä olis se ollut, Ahlströmi, vähän sopivaa, kun ei se Eeva olisi
ollut niin mieliteoillansa. Nyt ei tarvitsisi muuta kun paratiisissa
mammuskella ja rusinoita ja fiikunoita popsia. Ja kun ei se ollut kuin
omena, jonka se Eeva otti ... sellaista muikeata raatoa! Olisi jättänyt
ne puunoksille iankaikkiseksi.»

»Joo», sanoi kelloseppä partaansa nauraen, »ette tekään tarvitsisi tätä
vanhaa repeteeriä korjuuttaa ja maksaa siitä minulle korkopalkkoja näin
köyhänä aikana. Ei silloin kelloja tarvittaisi, kun ei olisi mitään työn
kiirettä.»

»Nii-in. Paljonko meinaat ottaa siitä?»

»Noo, ruplan ... ja mitä siinä nyt on työtäkin.»

»Pane s--noille!... ja jätä sitten koko kello siihen ihan niin kuin se
nyt on, taikka...»

Saappaiden kojahtelemisista sängyn laitaan kuulosti, että Ella oli
nousemisen puuhissa. Kelloseppä katsahti sinne vähän vauhkasti.

»Olkoon sitten, jos niin tahdotte. Mutta totta puhuen, yhden markan se
maksaa, jos se korjataan.»

»Viisi kopekkaakin on liikaa tällaisena aikana», muistutti emäntä takan
äärestä.

»Hääh?» kuului sängystä, missä Ella nyt istui, jalat roikkumassa alas,
»mitä se ämmä? Pidä sinä suus kiinni, märkä rynsy!» Sitten kellosepälle:
»Joo no, kyllähän se taito maksaa. Saamari, kun osais ihminen tehdä edes
hameenlykkyjä ämmille, mutta kun ei taida muuta kuin tuota oikoista
varsityötä, ja se on niin jumalattoman raskasta.»

Ahlström huomasi, että vihuri oli ohitse, ja virkkoi:

»Niin se on: kun moukka tulee pois ihmisen sisästä, niin se maksaa
rahaa; palkat nousevat.»

»Mutta se on vähän ihmeellistä, Ahlströmi, ettet sinäkään ole rikastunut
paremmin, kun sinä tulet aina niin huonosti toimeen, vaikka olet
jotenkin näsäviisi mies.»

Ahlström nousi ylös kismittelemään ja käsiänsä levittäen virkkoi
suurella vakuutuksella:

»Ei sivistyneet ja tällaiset herrat koskaan rikastu, ne vaan rahoillansa
nauttivat elämästä.»

Ella nauroi hörötteli ja rupesi sitten tuikeanlaisesti kyselemään
emännältä:

»P--ko sinä siellä sen kahvin kanssa tuhrit, kun ei siitä tule valmista
ikänä?»

Samassa hän pudotti itsensä jaloilleen lattiaan, nähtävästi uhkaavissa
aikeissa, mutta pidätti puuhansa, kun huomasi tuvan oviloukossa Varpulan
piika-Tiinan kylänkepin kanssa.

»Kaa!» huudahti, »kun täällä on ihmisiäkin eikä tuo sano.»

*Tuo* oli tavallisesti emäntä. »Kylänkeppiäkö se Tiina on tuonut?» Hän
kävi ottamassa sen tytöltä.

»Katsos, kellomestari, kylänkeppiä», rupesi Ella kehumaan ja
näyttelemään. »Ei niitä vaan sellaisia joka puussa kasvaa, se on niin
kuin Jumalan luoma.»

Toinen ei katsonutkaan, rupesi kellonratasta harjatessa vain
irvistelemään:

»Kaikista ne moukat komeilevat.»

Ella katseli nolona vuoroin keppiä, vuoroin Ahlströmiä.

»On sulla juutaksella suuta», sanoi, »jos mä viitsin, niin leivottelen
tuolla selkäs niin pehmoiseksi että...»

Emäntä oli nyt kahvipuuhissaan ehtinyt niin pitkälle, että kaatoi sitä
kuppeihin ja Ella siirtyi nauttivan näköisenä lähemmäksi istumaan.

»Tule, Ahlströmi, ottamaan kahvia. Peijakas, kun olisi viinatilkka
sekaan... Kuule, kaada nyt emäntä tuolle Tiinallekin, tottapa sieltä
pannusta tulee.»

Emäntä mutisi jotain itsekseen ja kaadettuaan ensin itselleen kupin ja
vadin täyteen hyllykaapin kulmalle, hyypötteli pannun takanporoon.

»Kaada nyt, kaa!» kun ei emäntä totellut.

Ahlström istui juomaan hänkin.

»Kaataisko emäntä kupin tälle, jos tämä olis *talollisten tyttäriä*?»
kysyi. Ella iski silmää pöydän yli, että kyllä hän ymmärtää, missä
mennään.

»Sun ei tule tutkia, eikä mun tunnustaa!» kuului emännän puolelta.

»Ei minua tarvitse kahvitella», selitti Tiina hämillään siitä, että
hänelle niin harvinaista kunniaa ajateltiinkaan.

»Mitä emäntä?» juuritti Ahlström.

Huonosilmäisen akan kasvoilta ei voinut juuri mitään mielenilmettä
huomata. Ei hän mitään sanonutkaan. Jos tuon kanssa riitaan rupeaa, niin
jättää pian kellon hajallisena pöydälle talonväen ihmeteltäväksi.
Ahlström jatkoi:

»Kuulkaa, kaatakaa nyt se kuppi tuolle Tiinalle, minä maksan siitä viisi
penniä.»

»Voi juutina kumminkin», ähkyi Tiina hämillään.

Nyt emäntä mutisi jotain, että saa sitä kyllä rahattakin, kun se siksi
tulee, ja aikoi kaataa Tiinalle omaan tyhjään kuppiinsa.

»Ei», esti Ahlström, »teidän pitää ensinnä pestä kupit, näissä on
poroja.»

Emäntä jo suuttui:

»Ei suinkaan sitä nyt niin kovin herroiksi.»

»Herroiksi?... herroiksi?» nauroi Ahlström. »Kylläpähän sitä osataankin
herroiksi!»

»Sakoista ne rahat maksetaan.»

»Syökää itse sakkoja, koetteeksi.»

Mutta nyt emäntä siunasi ja sanoi, että vallesmanni on pihalla. Tuiskuna
hän riensi syytämään kahvikuppia kaappiin, kelloseppä ryhtyi työhönsä,
ja Ella seisoi tukka pystyssä, tolkutonna kysymysmerkin näköisenä
keskilattialla, kun nimismies tuli sisään. Grönberg sanoi hyvän päivän.
Ellalta ei tullut siihen vastattua muuta kuin katsellen sivuillensa:

»Täällä on sellainen siivo, ettei tahdo kulkemaan päästä.»

Aivan kuin hän olisi tahtonut saada nimismiehen huomion kiinnitetyksi
akkaväen puuhiin. Huolimatta siitä sanoi Grönberg.

»Oletpa kotona. Pane vaatetta päällesi ja lähde minun mukaani.»

»Mihin nyt?»

»Sinne meille vaan.»

»Mitä nimismiehellä nyt...?»

»No no, sittenpähän näet.»

Ella rupesi etsimään nurkista ja ryysyläjistä vaatteitansa. Suuren
penkoamisen perästä hän löysikin vihdoin takin puuloukosta halkojen
alta. Seisoessaan ja odottaessaan Ellaa katseli Grönberg ympärilleen ja
virkahti aivan kuin sivumennen:

»Talossa ei ole puutetta.»

»Ostettiin rukiita tässä...» sanoi Ella.

»Keneltä isäntä sai ostaa rukiita?»

»Tältä kestikievarilta ostettiin, ja...»

Ella oli nyt valmis, joten lähdettiin.

Tultuaan kotiin antoi Grönberg Ellan seista kamarin ovipielessä, heitti
itse takin pois päältänsä, otti esiin pienen muistiinpanokirjan
pöytälaatikosta, selaili ja tutki sitä hetkisen. Siellä oli m. m.
tällainen Ellaa koskeva muistiinpano:

»Helmikuun 12 p:nä sai Kuivasen Ella Mikko Siikalahdelta jauhomaton
velaksi Karin Vennun takauksella.»

Mitään muuta selvää ei ollut saatu Ellan viljan ostoista. Yleisesti
kuitenkin tiedettiin, että viime vuosi oli ollut hänelle jo melkein
täydellinen katovuosi.

Grönberg astui Ellan ääreen ja kysyi:

»Mistä sinä olet tänä talvena saanut viljaa?»

»Kaupungista on haettu ja...»

»Vai kaupungista!»

»Niin ja tältä Klitsiltä ja ... ja Siikalahden kestikievarilta.»

»Sinä sanoit ostaneesi *rukiita* kestikievarilta?»

»Niin tuota ... en minä nyt muista, oliko ne jauhoja vai rukiita,
kun...»

»Ella, sinä tiedät, etten minä kärsi *valhetta*. Kerro nyt lyhyeen ja
selvästi, *kutka* ovat olleet *osallisia* Klitsin jyväin varkaudessa?»

»Klitsin jyväin varkaudessa?» kysyi Ella niin ihmettelevällä ja
varmalla äänellä, että Grönberg tunsi hiukan pettyneensä. »Sitä en minä
tosiaankaan tiedä», jatkoi hän.

»Etkö tosiaankaan tiedä mitään?»

»En mitään», vakuutti Ella niin varmalla äänellä, että joku toinen kuin
Grönberg olisi uskonut. Mutta nyt oli siitä se seuraus, että Ella sai
vasten leukojaan niin kovalla kädellä, että lensi pää edellä ovea
vasten, joka poukahti auki. Ella jäi hievahtamatta makaamaan kynnykselle
poikki teloin. Aivan rauhallisena meni Grönberg istumaan ja alkoi
piippua polttaa ja mietiskellen katsella ulos ikkunasta. Mutta kun Ellan
makuu alkoi tuntua liian pitkälliseltä, meni hän ja potkaisi tätä
selkään karjaisten:

»Ylös, lurjus!»

Ella päästi heikon äänen.

»Laita paikalla pystyyn itsesi, taikka...»

Ella alkoi todellakin vääntää itseänsä pystyyn.

»Heitä tuo takki päältäsi.»

Ovi pantiin lukkoon. Ellassa vapisi joka nikama.

»Sinä tiedät, Ella, mikä sinua odottaa, ellet nyt kerro kaikkea, minkä
tiedät tuosta jyväin varkaudesta.»

Ella istua rojahti raskaasti tuoliin, oli hetken vaiti, laski otsan
käsiinsä ja huokasi äänellä, joka ilmaisi sanomatonta tuskaa ja
sortumista.

Grönberg huomasi, että ollaan hyvällä alulla.

»Pane piippuun, Ella, tässä on tupakkaa», kehoitti hän. »Äsken annoin
minä Karin Vennulle kihlat ja vein hänet vanginkulettajalle häitä
odottamaan.»

Ella nosti päätänsä:

»*Onko Vennu pantu kiinni*?»

»On.»

Tuskissaan pani Ella piippuun, saadakseen siitä jotain helpotusta.

Sitten hän sanoi aivan hiljaa:

»Kun ihminen on oikein häjy ja oikein köyhä, niin se joutuu tekemään
kaikenlaista.»

Nimismies kohteli erittäin ystävällisesti ja suurella osanotolla Ellaa,
joka vastustelematta nyt kertoi, miten heitä oli ollut seitsenmiehinen
joukko, jotka olivat eräänä yönä tyhjentäneet Klitsin jyvälaarit. Tuuma
oli lähtenyt »Vennuperkeleestä», kuten Ella häntä nyt nimitti. Vennun
kaksi renkiä oli ollut kahdella hevosella mukana. Itse ei Vennu ollut
mukana enempää nyt kuin koskaan muulloinkaan. Kolme varkaista oli ollut
toisesta pitäjästä, ne kaksi muuta olivat talollisia täältä omasta
pitäjästä, ja Ella luetteli kaikki. Vasta tunnustuksensa tehtyään
huomasi hän kysyä, oliko Vennu tunnustanut.

Ei ollut tunnustanut.

»Se tappaa minut, kun irti pääsee», valitti Ella.

Nimismies koetti lohduttaa, että hän kyllä pitää siitä huolen, ettei
Vennu niin aivan heti irti pääsekään. Mutta se ei Ellaa paljoakaan
rauhoittanut, sillä hän pelkäsi, ettei Vennun päälle voida sitovasti
todistaa mitään, ja siksi hän Jumalan nimessä rukoili, ettei nimismies
antaisi ilmi sitä, että hän on tunnustanut. Ella oli suuressa
sieluntuskassa, valitti ja vaikeroitsi sitäkin, että oli sellainen
raukka, kun ilmoitti. --

Illalla kokoutui ihmisiä kautta pitäjän vanginkulettajan luo vankeja
katsomaan, sillä kaikki Ellan ilmoittamat miehet oli tuotu sinne, paitsi
Vennun toista renkiä, joka jo pari viikkoa takaperin oli paikkakunnalta
kadonnut, sekä noita toisesta pitäjästä olleita varkaita, joiden
kiinnipanosta oli sen pitäjän nimismiehelle erityinen ilmoitus
lähetetty.

Tutut olivat vanhan tavan mukaan tuoneet vangeille viinaa. Toiset olivat
jo päissään, kun nimismies viimeistä tuoden saapui taloon. Siellä oli
kansaa tungokseen asti ja suuri melu. Vangit, ja etupäässä Vennu, olivat
saaneet takaisin luontonsa, kun ensi hämmästys oli ohitse.

Meteli lakkasi, kun nimismies astui tupaan. Mutta kun vanginkulettaja
alkoi lukita jalkarautoja viimeksi tuodun nilkkoihin, alkoi Vennu
kirota. Hän tahtoi vielä kerran näyttää olevansa mies, joka ei pelkää.
Toiset yhtyivät samaan melskeeseen, sekä sitä säestämään tervehtimään
tulleet tuttavat.

»Hiljaa!»

Se räjähti varmasti samalla kuin jalka paukahti lattiaan.

»Ei yhden miehen käskyllä!» huusi Vennu, ja hampaitten takaa kuului
toisten kirouksia. Joutilaat katsojat vetäytyivät peloissaan ovipuoleen.

Mutta nyt näki Grönbergin hehkuvista poskista, että hän oli suuttunut,
kun hän astui Vennun ääreen ja antoi hänelle vasten leukoja puustin
julmalla nyrkillään. Vennu hoipertui penkkiä vasten, ja naamasta alkoi
vuotaa veri. Vennu kirosi ja sanoi, että vaikka paikalle tappaisit,
niin sittenkään ei hän itke, ja että kun hänen kätensä olisivat vapaat,
niin saataisiin koettaa...

»Mutta vielä ne kerran ovat vapaat!» Toiset murisivat ja helistelivät
kahleitansa.

Silloin veti Grönberg Vennun pitkäkseen lattialle ja alkoi antaa
kasakanpampulla poikki selän sellaisella vauhdilla, että Vennu lopulta
rupesi parkumaan ja pyytämään armoa.

Ja armo annettiin.

Silloin oli huoneessa niin hiljaista, ettei pienintäkään rautain
heläystä kuulunut. Kaikkien, ja etupäässä vankien kasvoilla oli kauhun
ilme. Vennu makasi lattiassa yhä suullansa ja ähki vaikerrellen hiljaa.

»Ulos tuvasta kaikki tänne kuulumattomat!» käski nimismies. Ja käskyä
noudatettiin paikalla.

Kun Grönberg sattumalta läheni Ellaa, älähti tämä:

»En minä ole rähissyt ... herra vallesmanni!»

»Se on sen parempi itsellesi», sanoi Grönberg ja silmäili vuorotellen
vankeja, jotka tuskin uskalsivat hengittää.

»Ja muistakaa te», sanoi hän, »että jos te synnytätte pienintäkään
rähinää taikka levottomuutta talossa, niin huomenna, kun minä tulen
tänne, teen sylttyä joka ainoan selkänahasta, roistot!»

»Korjaa sinä lurjus itsesi sieltä lattialta!» ärjäisi hän Vennulle,
»taikka tahdotko saada lisää?»

Vennu väänsi itsensä nelin ryömin ja pyysi päästä sänkyyn. Se hänelle
myönnettiin.

Lukittuaan vangit seinään lähti Grönberg pois.

Matkalla eivät lautamies ja hän puhuneet toisilleen montakaan sanaa.
Ilta oli jo alkanut hämärtää, ja joitakuita tähtiä näkyi taivaalla.

»Mahtaneeko tulla halla tänä yönä?» virkkoi Grönberg taivasta katsellen.

»Kyllä on sellaiset merkit», sanoi lautamies ja huokasi.

»Saa nähdä, mitä me tänä syksynä korjaamme, kun tuo ruiskin vasta
hedelmöi.»

»Sen Jumala yksin tietää.»

Halla olikin sinä yönä.




XI.


Kesä oli kulunut. Oli syyskuun 4:s päivä. Vainiot viheriöitsivät vielä.
Aurinkoa, joka oljen muuttaa kullan keltaiseksi ja jyvän kypsyttää, ei
näkynyt. Tuuli, joka oli useampia päiviä peräkkäin huokunut pohjoisesta
kuin vallaton poika, oli nyt päässyt omiin valtoihinsa, riehui, pauhasi
ja vihelteli. Ilta lähestyi. Taivaslaki puhdistui pilvistä ja loisteli
läpikuultavan kirkkaana. Tuuli, ikäänkuin se olisi tahtonutkin saada
vain pilvet pyyhityksi pois leveäin siipiensä tieltä, laskeutui
väsyneenä levolle.

Oli hyvin kylmä. Sen lisäksi ilma oli kirkas ja keveä. Sen möyhyn ja
pauhinan jälkeen, johon korva useampina päivinä peräkkäin oli tottunut,
tuntui kaikkialla niin äärettömän hiljaiselta, että yksin tähkäpäätkin
näyttivät jotain kuuntelevan. Jos ilta olisi ollut lämmin ja ihana,
olisi sanottu, että luonto uinailee ja haaveksii suloisessa rauhassa,
-- ihanata! Mutta käänsipä nyt silmänsä mihin tahansa, ihmisiin,
puunlehtiin tai tähkäpäihin, -- kaikki ne olivat mykkinä kauhusta.
Silloin tällöin, kylmän viiman nuoleksiessa puunlehtiä, ne värisivät,
sivellessä tähkäpäitä ne hulmehtivat niin että koko pellon yli kävi
laine, josta syntynyt vieno, salaperäinen ääni muistutti hätähuutoa.

Liikkeellä olevat ihmiset näyttivät ennen kaikkea väsyneiltä, sillä
useat eivät olleet ollenkaan nukkuneet pariin vuorokauteen.

Noin kello 1 tienoissa yöllä seisoi Hautalainen vainiosarkansa aitaa
vasten nojallaan. Huulet tiukasti yhteen puristettuina, ilman piippua,
silmät tuijottaen tuonne hämäryyteen katoavan sarkansa etäisintä nurkkaa
kohti. Siellä täällä peltojen pientareilla näkyi liikkuvia hämäriä
varjoja; kuivat kiinteät yskähtelemiset, joita silloin tällöin kuului,
ilmaisivat, että ne olivat miehiä. Kirkkaalla taivaslaella pilkisteli
joukko tähtiä. Oli niin hiljaista ja ilma niin herkkä kulettamaan
kaikua, että nuo liikkeellä olevain miesten yskimiset kuuluivat
tavattoman kauas. Erään tuollaisen yskähdyksen kuultuaan viereiseltä
saralta kohotti Hautalainen päätänsä sinnepäin. Ja niinpä hän näki
siellä Rauhalan ukon pään piippoilevan, luulipa erottavansa sen
hopeanharmaan hiuksien värinkin. Ikäänkuin tuo huomio olisi nostattanut
jotain innostavaa taikka lohduttavaa tunnelmaa Hautalaisessa, ryähti
hänkin ja otti muutaman askeleen mennäkseen Rauhalan äijän luokse.
Kuitenkin hän kohta katui tuumaansa, seisahtui, iski piippuun, kyykähti
maahan ja koetteli ruohoa: se oli kosteata ja hyvin kylmää. Sitten otti
hän käteensä kourallisen tähkäpäitä. Nekin olivat kylmiä, tuntuivat
kuivemmilta kuin ruoho, ja siksi kaiketi niistä, kun hetkisen piti
kädessään, oli virtaavinaan lämpöä, aivan kuin pienistä elävistä.

Rauhalan äijän ryähteleminen käänsi Hautalaisen huomion nyt uudestaan
sinnepäin, mistä se kuului. Äijä tulla lynttysi pellon pientaretta
pitkin. Tällä välin oli sumu alkanut tiivistyä, ja lyhyessä hetkessä se
sulki näköpiirin hyvin ahtaisiin rajoihin. Sumu siveli kasvoille
omituiselta tuntuvaa kylmää lietettä, joka tuntui puolittain rasvalta ja
puolittain lumelta. Pieni, vanha Rauhalan ukko saapui Hautalaisen
luokse, kädet syvällä housujen taskuissa, selkä oli vuosien ja työn
painon alla koukistunut.

»Onpa vaarikin liikkeellä», Hautalainen sanoi katsellen toisaalle.
Vastaamatta tähän virkkoi äijä:

»Tämä yö vie kaikki.»

Ääni värähti niin oudosti, että Hautalainen ehdottomasti katsahti kylän
vanhimpaan isäntään.

»Jollei nouse tuulta», vastasi hän.

»Ei nyt nouse tuulta, saat nähdä.» Äijä jatkoi hiljakseen matkaansa ja
puhui sieltä:

»Tänä vuotena kuolevat ihmiset nälkään.»

Hautalainen alkoi seurata äijää, tietämättä itsekään miksi. Tuo vanhus
oli enimmäkseen kotonaan, ei käynyt usein kylässä, oli varoissa ja
parjasi aina niitä, joilla oli velkaa, eikä yleensä löytänyt muissa
ihmisissä paljoa hyvää. Mitään ystävällisiä naapurussuhteita ei heillä
keskenään ollut. Tuntien äijän luonnetta edellytti Hautalainen, että
tämä pilkoillaan lausui viimeisen huomautuksen. Hänen luontonsa
kuohahti, ja vähän ajan kuluttua hän virkahti:

»Niin, kyllä se koskee rikkaaseen jos köyhäänkin.»

»Koskee se», myönsi äijä.

»Sellaisella kuin teillä ei ole hätää.»

Äijä seisahti aidan viereen, nojautui siihen sillä tavalla, että
Hautalainen, joka nyt oli vieressä, näki hänen kasvonsa.

»Ei ole... Pitäiskö olla?»

»Enhän minä sitä...»

»Minä tulin isännäksi vuonna 1820 ja aloin melkein kahdella tyhjällä
kädellä, niinkuin kyllä olet kuullut ja tiedät. Jos olisit silloin ollut
minun housuissani niinä ensi aikoina, niin et Jumal'auta kadehtisikaan
sitä, että mulla nyt on puuttumatta leipää.»

Hautalainen hiukan säpsähti, sillä äijän äänessä oli jokin harvinaisempi
sävy, joka melkein pani hänet häpeämään äskeisiä ajatuksiaan.

»Ei minun tavarani ole koottu lurjun keinoilla ja kurilla, sellaisilla
kuin tuo Siikalahden Mikko kokoaa -- kumma, ettei Jumalan käsi sitä
rankaise.» Hän katsoi yksinkertaisen ja kysyvän näköisenä Hautalaiseen,
joka yhä enemmän joutui hämilleen. Saamatta mitään vastausta jatkoi
ukko:

»Minä olen nuorempana, kun oli kovia katovuosia, syönyt paljasta pettua
monta vuotta, säästääkseni siemeniä ja karttaakseni velkaantumista ...
niin että jos minä tänä vuotena syön puhdasta leipää, niin... Vaan mitäs
siitä, maailma huononee aina vain.»

»Eipähän se näy paranevankaan.»

Äijä katseli valkeain, pitkäin silmäripsien alta:

»Sinä olet niin paljon nuorempi kuin minä», sanoi hän, »että mä
kelpaisin melkein isäksesi, niin sen tähden sanon sulle, että sinä olet
liiaksi hyväluontoinen, sinä olet sekaantunut paljon takauksiin, Janne.»

Hautalainen tunsi, että kylmyys ja vilu, jota hän oli yhä enemmän
alkanut tuntea, nyt yhtäkkiä muuttui hiottavaksi kuumuudeksi, ja omissa
silmissään hän rupesi näyttämään kovin poikamaiselta ja aralta.

»Se on totta», myönsi hän, »mutta kun minua maailmassa on autettu ja
taattu, silloin kun minä olen tarvinnut, niin minä olen pitänyt
velvollisuutenani auttaa myöskin muita.»

»Hm», murahti äijä.

»Paha se kyllä on, ja minä olen uudestaan sen tähden velkaantunutkin.»

Kaikki tämä, mitä hän lausui, kuului kovin nöyryyttävältä.

»Hm, sillä on myöskin väli, minkälaisia miehiä sopii mennä takaamaan.»
Äijä lähti sen enempää sanomatta astumaan aidanviertä kotiin päin,
kunnes tultuaan rinnin kohdalle, mistä astui ulos vainiosta maantielle,
virkkoi itsekseen, mutta niin kovaa, että Hautalainen, joka vielä seisoi
paikallaan, kyllä sen kuuli:

»Kaikki nyt otetaan tänä yönä.»

Ja hän silmäili taivaslakea kohti, missä tähdet kirkkaasti loistivat ja
vilkuttivat.

Kauan seisoi Hautalainen paikallaan vielä ja syrjäinen olisi saattanut
luulla hänen nukkuvan. Se olisi ollut kuitenkin suuri erehdys. Sillä
hänen sielunsa valvoi luoden eläviä ja kammottavia kuvia edessä
olevasta elämästä. Tuskallinen aavistus siitä, että hän
ajattelemattomuudessaan oli menettänyt oman ja koko perheensä
toimeentulonehdot uskaltamalla takauksiin enemmästä kuin hän itse,
joutumatta perikatoon, saattoi vastata, oli nyt paisunut täydeksi
varmuudeksi. Hän oli aina ennen tuudittanut levotonta omaatuntoaan sillä
vakuutuksella, että tarvitsevaa lähimmäistä on velvollisuus auttaa.
Mutta mitä se auttaminen nyt oli hyödyttänyt? Korkeintaan lykännyt
muutamain vararikkoa jonkun aikaa eteenpäin, mutta samalla valmistanut
hänen ja hänen perheensä turmiota. Jos hän voisikin pitää talonsa,
joutuisi hän kuitenkin sellaiseen velkaan, että hänen luottonsa olisi
mennyt... Hän kyykähti maahan koettelemaan ruohoa. Harvinainen,
huokauksen tapainen huudahdus »Hyvä Jumala!» pääsi hänen suustansa,
sillä ruoho oli jo kankeata ja koperossa. Sitten tempasi hän kouraansa
tähkiä; nekin olivat jo paljon kylmempiä ja hänen mielestään
elottomampia kuin äsken. Ja aamuun oli vielä monta tuntia. Sillä aikaa
ehtii halla jo puristaa mehun itse oljestakin!

Sanaakaan sanomatta nousi hän raskaasti ja väsyneesti aidan ylitse
maantielle, joka siinä oli hyvin korkealla. Halla, joksi sumu nyt oli
alkanut muodostua, oli jo laskeutunut niin alas, että sen ylitse näki
kirkasta taivasta vasten kylän tummat rakennukset. Mutta sitä vastoin
itse hallakerros oli niin paksu ja sakea, että kun Hautalainen käveli
kotiin päin, tunsi hän olevansa kuin keskellä lumipyryä.

Kun hän oli ehtinyt kylään, oli halla jo siellä muutamin paikoin
hälvennyt. Muutamain talojen ikkunoista pilkisteli tulenvalo ja sieltä
täältä kuului jalkain kapsetta ja rykimistä, ilmoittaen, että koko kylä
oli valveilla.

Juuri kun Hautalainen astui portailleen, äkkäsi hän emäntänsä nurkan
takaa kiirehtivän tupaa kohti. Jo etäämmältä luuli vaimo huomaavansa
miehen synkeän katseen tahi ainakin hän sitä aavisti.

»Ei *kaikki* ole mennyttä vielä», sanoi vaimo ehdittyään miehensä
rinnalle. Ääni tosin vapisi, mutta siinä oli sittenkin jotain niin
varmaa, että mies oudostellen ja kysyväisesti katsahti häneen.

»Jumala elää vielä», jatkoi emäntä. Ikäänkuin pettyneenä jossain
toivossaan murahti mies hylkäävästi.

Nuoret nukkuivat tuvassa säestäen toistensa raskasta, levollista
hengitystä. Isäntä meni istumaan pöytäpenkille ja emäntä pistäysi
kamariin.

»Jumala», ajatteli mies. Taikka oikeastaan ei hän sitä ajatellut, se
vain soi hänen korvissaan ikäänkuin kaiku.

Hän istuutui raskaasti pääty-ikkunan eteen penkille laskien kyynärpäänsä
ikkunalle ja tuijotteli ulos harmaaseen yöhön. Auringonnousun aika
läheni, ensimmäinen heikko, kuultava sarastus valaisi hallasumua, joka
yhä paksuni ja paksuni lähestyessään maata.

Viime vuorokausien alinomainen tuskallinen jännitys, levoton ahdistus
ja kauhistavimmat olettamiset olivat väsyttäneet Hautalaisen siksi, että
hänen tajunsa nyt ikäänkuin nukkui, vaikka silmät olivat auki.
Jonkinlainen välinpitämätön yhtäkaikkisuuden tunnelma kääräisi hetkeksi
levoittavien siipiensä suojaan kärsivän sielun.

Tieltä, joka meni pääty-ikkunan ohitse, kuului taas raskas astunta ja
yskiminen. Se havautti Jannen katsomaan. Varpulan Valee siellä tuli
vainiolta pitkä riihitakki yllään.

Yhtäkkiä tapasi Janne itsensä ajatuksissaan matkimassa äskeistä vaimonsa
lausetta: »Jumala elää vielä.» Ja samassa kun hän sen keksi, johtui
mieleen ajatus: »Mitähän se siellä kamarissa mahtaa tehdä? Jokohan meni
nukkumaan?» Tuo luulottelu sai miehen luonteen hiukan kuohumaan: kun
saattaakin mennä makaamaan ja nukkumaan tällaisena yönä!... Vihaisena
lähti hän kamariin aikoen herättää vaimon ja pitää tälle nuhdesaarnan.

Mutta avatessaan kamarinoven näki hän emännän kokoon köyristyneenä
polvillaan vuodetta vasten ääneen rukoilemassa. Hän rukoili aivan omalla
vienolla, meluttomalla tavallaan, joka nyt vaikutti mieheen niin
pehmittävästi kuin jotain yliluonnollisen pyhää ja hillitsevää olisi
ollut tässä huoneessa. -- -- »Sinä rakas, kaikkivaltias Jumala, jolla on
valta ja voima taivaassa ja maan päällä ja jota ilman ei meitä
olisikaan!... Sinä etsiskelet kansaa, sinä annat toisinaan askeleesi
lihavuudesta tiukkua, mutta me emme sinua kiitä. Sinä rankaiset meitä
nälällä ja kalliilla ajalla, että me nöyrtyisimme. Opeta Herra meitä
ajattelemaan, ettei meidän suurin onnemme saa olla lihavasti katetussa
pöydässä, vaan että me sen löytäisimme Sinussa, Sinun iankaikkisessa
rakkaudessasi. Mutta älä anna meidän synnissä nukkua, älä rankaise meitä
hirmuisimmalla vitsallasi, älä käännä kasvojasi pois meistä, Herra...»

Janne oli hiljaa istunut tuolille. Nyt häneltä pääsi väkivaltainen
hyrskäys, joka puistatti jykeviä hartioita ja pani leuan vavahtelemaan.
Ja niin kuin jotkut salaiset voimat olisivat häntä temmanneet
liikkeelle, lankesi hän kömpelösti erästä tuolia vasten polvilleen ja
rupesi itkemään.




XII.


Kun aurinko aamulla nousi, karkoitti se tähdet ja sulki niiden ilkeästi
uhittelevat silmät. Mutta se tuli myöhään, -- maassa oli ehkä puoli
tuumaa paksulta härmää, ojat ja vesilammikot tukevassa jäässä. Tähkäpäät
lepäsivät, sirot päät rintaa vasten kallistuneina, ja harmaatakkinen
mörkö istui hartioilla, raskaana kuin kivi, tunnotonna kuin kuolema,
kylmin kourin kuristaen voitetuista viimeistäkin elonmehua. Aurinko
näytti hämmästyneeltä, sen katse samealta. Mutta kohta se alkoi kohota
korkeammalle, tulla likemmäksi. Harmaat möröt tähkäpäiden niskassa
hellittivät kynsiään, silmäsivät oudostellen ylös tuota
verivihollistaan. Möröt nyykistivät uhrejaan viimeisen kerran,
laskeusivat sitten olkea pitkin hyvässä järjestyksessä maahan, ikäänkuin
ilkkuen paetessaan ja pitäen ilkeätä lotisevaa sähinää. Tähkäpäiden
köyristynyt pikkuniska suoristui painon paettua luonnolliseen
kuolinasemaan. Kuinka väsyneiltä, kuinka laihtuneilta ne näyttivät!
Pitkin rutistunutta runkoa juoksi vain paksu tuskanhiki.

Pilviä nousi. Kylki kylkeä vastaan asettuivat ne auringon eteen aivan
kuin lämmittelemään.

Maassa oli jälleen kylmä, hyvin kylmä. Ihmiset hykertelivät käsiänsä,
vilusta ja tuskasta väristen, loivat rukoilevia silmäyksiä taivaanliettä
kohti, -- koska se aukeaisi, jotta lämpö pääsisi virtaamaan heillekin
asti? Mutta pilvet peittivät aurinkoa katkeamatta iltapäivään. Ja hiki
kylmettyi uudestaan kiinni kuolleitten tähkäpäiden harmenneisiin
hiuksiin ja rypistyneeseen, mehuttomaan runkoon.

       *       *       *       *       *

Kylän seppä, jonka mökki ja paja olivat siellä mäellä, missä mökkejä
muitakin oli likemmäksi paria kymmentä, oli valvonut hänkin mökin
penkillä ihan koko yön, mutta nukkui nyt aamulla raukeana ja väsyneenä.
Vaimo, jolla yön kulku oli ollut samanlainen, oli ajanut lapset ulos
meluamasta, hiipi itse hiljaa askareissaan, sillä miehen uni häntä
jollain tavalla lohdutti... Tottapa jokin lohdullinen ajatus lie mieleen
johtunut, kun on rauhaa ja lepoa saanut, ajatteli vaimo, ja koetti sen
avulla karkoittaa synkeitä ajatuksia. Joku lapsista, joita oli neljä,
kuului tulevan meluten tupaan kohti. Äiti riensi ulos vastaan, ettei
mies heräisi.

»Äiti! onkos meidän ohraa pannut halla?» kysyi kuusivuotias Iikka, kun
äiti tuli ulos. »Herkko sanoo, että senkin on pannut.»

»On, lapsi.»

Poika meni hyvin alakuloisen näköiseksi. »Mutta kun se on samanlaista
kuin eilenkin, ja siinä on tähkät ja jyvät», väitti hän.

»Ei niissä jyvissä ole enää suurusta.»

Sitä ei Iikka käsittänyt. Oikeastaan koski asia häneen pääasiallisesti
vain sen vuoksi, että hän oli siitä väitellyt vanhemman veljen kanssa ja
tunsi nyt äidin todistuksesta tappiolle joutuneensa.

»Äiti, äiti, täällä on jäätä!» kuului viisivuotisen tytön heleä
riemullinen ääni ojan reunalta, kujan sivusta.

»Mene katsomaan, Herkko, ettei Sanna putoa ojaan», käski äiti vanhinta
poikaa, joka hääri navetan luona. Itse hän kiiruhti tupaan, sillä
kujalta tuli polkua pitkin Siikalahden Mikko, rautakappale kädessä. Hän
herätti miehensä ilmoittaen, että Siikalahden isäntä tuolla tulee pajaan
ja jos makaamasta löytää, niin alkaa pistopuheitaan heitellä.

»Pistelköön», sanoi seppä ummistaen silmiään, jotka eivät kuitenkaan
enää näkyneet ummessa pysyvän.

Mikko tuli tupaan.

»Huomenta.»

»Jumal' antakoon», vastasi vaimo.

»Makaamallako täällä nyt vaan tästä puoleen aiotaan?»

Seppä nousi piippuun panemaan ja sanoi:

»Eipä tässä nyt muutakaan sen sopivampaa, vai toitko sinä työtä?»

»Tuosta pitäisi saada aitanoveen esirauta, mahtaako siitä tulla?»

Mikko katseli ruostunutta raudankappaletta kädessään.

»Mikä siinä olisi... Jos ei tule luja, niin ainakin löyhä.»

»Löyhä?»

»Niin, mä sanon, että jos ei tule luja, niin ainakin löyhä.»

»Miksei tästä luja tulisi, vahvaa hyvää rautaa kun on, häh?»

Seppää huvitti kiusata tarkkaa miestä.

»Saattaahan siitä tulla lujakin.»

»No ja saattaako tulla löyhäkin?»

Sepän teki mieli nauraa, vaikka ei ollutkaan naurutuulella. Hän otti
vanhan rekiraudan kappaleen Mikolta, ja vastaukseksi tämän viime
kysymykseen virkkoi:

»Saattaa kyllä, ruostunuthan se on ja noin ohut jo ... se palaa ja
muuta.» Seppä tiesi ennestään ja näki nytkin Mikon silmistä, että jos
tämän pitäisi ostaa uutta rautaa tuon vanhan rojun sijaan, särkisi se
kitsasta sydäntä.

»Olisiko sinulla vahvempaa rautaa?» kysyi Mikko yhä katsellen ja
koputellen rautakappaletta. Seppä pelästyi jo, sillä hän tunsi
kokemuksesta, että Mikon mielestä kaikki rauta tuli sepälle ihan ilman.

»Ei ole nyt minullakaan, tehdään se vaan tuosta. Tällaisina vuosina ovat
varkaat vähävoimaisia.»

»Hm.» Mikko ajatteli, että hän katselee pajan loukosta, eikö sieltä
löydy.

»Nyt on ollut Jumalalta kova yö», sanoi sepän eukko.

Siikalahti oikaisi pientä ruumistaan, ryähti ja sanoi mitä korkeimmalla
äänellä:

»Hjoo! Jumala on rangaissut, kun komeus on niin paisunut. Kyllä nyt
köyhän elää kostaa. Tänä talvena maksaa ruistynnyri ainakin
neljäkymmentä markkaa.» Tämän ajatuksen sanottuaan hän kääntyi sepän
puoleen ikäänkuin kysyen »vai eikö maksa?» Ja jos seppä alkaisi vaataan
väittää, niin hän huutaisi vielä kimeämmällä äänellä »maksaa varmasti,
senpä saat nähdä!» Sen ohessa hän nauraisi samassa niin että ...
ottakoon seppä sitten miksi tahansa, mitä hän siitä välittää... Mutta
rukiit vaan maksavat ensi talvena neljäkymmentä markkaa tynnyri.

Seppä rypisti otsaansa ja lähti sanaa sanomatta ulos. Vaimokaan ei enää
jatkanut puhetta. Mikko lähti sepän jälestä ja niin sitä mentiin pajaan.

Aurinko oli hetkisen näkynyt tavallisella paikallaan kykenemättä
kuitenkaan vielä sulattamaan paksua härmää, joka ikäänkuin liimattuna
oli tarttunut seinähirsiinkin. Nyt se jo puikkelehti pilvien takana ja
näytti sinne aikovan kadota.

Vähitellen kokoutui pajaan ja pajan edustalle joukko kylän miehiä
ikäänkuin nyt olisi ollut joutilas vapaapäivä, jolloin ei kenelläkään
ole mitään tekemistä. Siinä oli kylästä isäntämiehiä ja mäeltä mökin
miehiä. Viime yö oli painanut jokaisen kasvoille leimansa. Ja kun siinä
juteltiin hallan tekemästä tuhosta, ilmeni vaikutus toisissa
uhkamielisenä kiukkuna, toisissa jo murtavana epätoivona.

Keskustelut olivat ensinnä harvasanaisia mielenilmauksia tapahtuneesta
tuhosta. Leikkipuheet ja väittelyt, jotka aina kesäilloilla, kun
miesjoukot pajan eteen keräysivät toisiansa tapaamaan ja siinä kapua
lyömään, piiloilivat nyt kätköissään uskaltamatta pilkistää
silmäkulmastakaan esiin.

Paja oli matalalla, kivisellä mäellä, missä mökkejä, pieniä ja
vaatimattomia, toiset ränstyneitä, toiset parempikuntoisia, seisoi sikin
sokin, aivan sen mukaan miten kiviltä milloinkin oli sijaa saanut. Outo
olisi tuota kivikkoa varmaankin pitänyt paljon epämukavampana
mökinpaikkana kuin kovaa kalliota. Mutta kun siihen monta miespolvea
takaperin ensimmäisiä mökkejä istutettiin, jolloin niitä sai asettaa
ilman vuokraa, niin miehet, joiden luonteessa oli paljon katajan sukua,
alkoivat särkeä ja vääntää kiviä kasoihin ja löysivät sieltä kuohkeata
maata, joka hyvinä vuosina antoi perunoita perheen tarpeeksi asti.
Kivistä kasattiin mahtavat kiviaidat monimutkaisten perunamaatilkkujen
ympärille, ja mitkä eivät niihin enää soveltuneet, ne kerättiin
valtaisiksi röykkiöiksi, jotka niinkuin mitkäkin vuoripeikon hautakummut
näkyivät kauas, tuonne alas talolliskylään asti. Ne maksoivat monta
hikipisaraa nuo perunamaat. Ja kuka joutuikin niitä nyt isänniltä
uudestaan vuokraamaan, kyllä niille osattiin panna arvoa.

Sitkeähenkisiä, monikoukkuisia, iankaikkisen vanhoja katajoita kasvoi
koskemattomissa kivienväleissä, taikka eivät oikeastaan kasvaneet, vaan
elivät kituvaa vanhuuttaan. Joku vaivaisen näköinen pihlajakin yritti
elämään sovinnossa katajain kanssa, mutta niiden sammaltunut parkki
kertoi jo lukemattomista ikävuosista, jokainen muisti nuo parinsylen
pituiset pihlajat nähneensä siinä ihan samanlaisina hänen muistamansa
ajan. Mutta mökkiläisillä oli jotain henkistä yhteyttä niidenkin kanssa,
sillä niitä eivät edes lapset kuoliaaksi rääkänneet, eivätkä niiden
oksia pilalle asti repineet. Niitä kohdeltiin kuin omakyläläisiä
ainakin, väliin paremmin, väliin huonommin, aina tutunomaisesti, mutta
ei koskaan hävyttömästi.

Näköala pajan luota ulottui yli mäen, halki sen alla leviävän laajan
lakeuden, jonka keskellä talollisten asumukset näyttivät niin varmoilta
ja leiväkkäiltä siellä sulassa pellossa, ympärillä merenä aaltoilevat
viljavainiot.

Niin muulloin. Mutta nyt ei tuo varma, »leiväkäs tunnelma» ottanut
noustakseen miesten rinnoissa, jotka pajan seinustaa vasten nojailivat,
tahi sen edustalla olevilla kivillä istuskelivat. Vaikkapa vainio
viljamereltä näyttikin eikä sen vihertävä väri vielä ollut eilisestä
sanottavassa määrässä muuttunut, muodosti kumminkin varma tieto siitä,
että viime öinen halla oli vienyt vainiosta *kaiken mehun*, tunnelman
samanlaiseksi kuin se joskus muodostuu yksikseen istuessa hautausmaassa
hämärän tullen ja silmäin harhaillessa ilman kuluttamain hautapatsaitten
seassa, joiden epäsäännölliset rivit ulottuvat hämärän rajoittaman
rajapiirin etäisimpään viivaan. Miehet, jotka näköalaa katselivat,
joiden silmäin alla siinä kivet ja kiviaidat koreilivat valkeassa
härmässä ja omain perunamaiden äsken vielä elinvoimaiset perunanvarret
alkoivat paljastua härmästä mustuvina, mätänevinä tynkinä, -- eivät
olleet mitään sankareita, eikä varsinaisia urhoja. Mutta heidän
rypistyneet otsansa, tuijottelevat silmänsä kertoivat, että he täysin
tajusivat mitä oli tulossa.

Se ei siltä saanut heitä hätäänsä huutamaan ja sieluistaan nousevaa
tuskaa äänekkäästi valittamaan. Keskustelussa, joka kyllä
synkkäpiirteisenä liikkui juuri samaisen asian ympärillä, ei kukaan
maininnut *omasta* kohtalostaan, omasta persoonallisesta tuskastaan,
vaan yleisestä, kaikkia kansalaisia uhkaavasta tukalasta ajasta.
Jokainen näytti haluavan ihan viimeiseen asti salata omat leipähuolensa,
tahtovan itse kantaa oman taakkansa. Sellaisenaan tuo huolen ilme heidän
kasvoillaan näytti niin ihmeen yhtäläiseltä noiden katajain kanssa,
jotka sitkeästi »elivät vanhuuttaan» melkein mullattomissa kivien
koloissa, että heitä molempia, miehiä ja katajoita, saattoi pitää
toistensa heimolaisina.

Pitkin tietä tuli mäen takaa toisesta kylästä päin nopeasti,
sipsuttamalla astuen pieni ontuva ukko, pussia selässään kantaen.

»Herra armahda ja auta», alkoi ukon ääni jo vähästä matkasta kuulua,
»millä nyt meinaatte elää, miesparat? Koko kylässä ei ole jyviä muilla
kun Siikalahden Mikillä ja Märkäsen vaarilla, ja Varpulan Valeella on
vähäsen.»

Hölmö-Tuppu istahti kivelle, suu itkuntapaisessa, mutta samalla
hullunkurisesti toisia naurattavassa väärässä. Muutamat suut olivat jo
vetäytyneet hymyyn. Hetkisen vaiti oltuaan, jatkoi Hölmö ikäänkuin se
olisi aivan tuossa hänen mieleensä pistänyt.

»Siikalahden Mikillä on jumalattoman paljon jyviä ... kyllä sen nyt
kelpaa... Tuppu on hyvä tuttu Mikin kanssa...»

»Hääh?» kysyi Siikalahden Mikko ja astui ulos pajasta, kun kuuli
nimeänsä mainittavan.

Hölmö hypähti pelästyneen näköisenä.

»Juutina!... no en minä mitään pahaa ole puhunut, eikä sovikaan puhua
sellaisen köyhän kerjäläisen, joka höpisee... Mä vaan sanoin, jotta
teillä on jyviä, muilla on jos sattuu.»

»Mitä sinä mun jyvistäni?»

»Ei, ei, älkää suuttuko... Mutta kun nuo miehet tuos vain niin laiskana,
kädet kahden puolen seisoivat, niin mä ajattelin, jotta pitää niille
jotain höpistä ... kun sen komian nimen tahtoo saada aina kantaa, jos ei
aina puhu. Kuinkahan ne joutavatkin niin laiskana olla nuo miehet. Millä
nyt aiotte elää?»

»No, entä sinä itse?» kysyi joku.

»Kyyllä, kyllä Jumala Tupusta aina huolen pitää, aina Tuppu on puhtaan
leivän syönyt, aina jo. Ei Tupulla ole akkaa eikä kakaroita, kyllä
yksinäinen aina elää. Mutta mitä varten sinäkin, Maijan Sameli, otit
akan, kun sinä olet niin heikkopuinen työmies?» Hän puhui tämän eräälle
nuorelle miehelle, joka seisoi nojallaan aitaa vasten. Tuppu jatkoi:
»Minä kyllä sanoin sulle, että kun hallavuosia tulee, niin kohta on akka
ja lapset kopukkatuvas. Mutta sinä et uskonut. Nyt oot jo niin laiha
kuin loukun läpi vedetty... Et sinä elä tämän vuoden yli, parasta on,
että rupeat ajattelemaan paremman asian päälle, miesparka...»

Miesten täytyi ruveta naureskelemaan, niin surullisen totta kuin se
olikin tuon Hölmön juttu, jota hän yhä jatkoi poskiansa taputtaen:

»Tupulla on aina ollut punaiset posket!» Mutta sitten, ikäänkuin
leikinlasku olisi ruvennut vaivaamaan hänen omaatuntoansa, hän yhtäkkiä
taas muutti muotoa.

»Herra Jumala tätä yötä!»

Siikalahden Mikko, jolle jo alkoi tulla kotohuolet, vei sepän syrjään ja
kysyi rautaa tarkoittaen:

»No mitä se nyt maksaa?»

»Parikymmentä penniä.»

»Minä panen muistiin siihen sinun entiseen...»

»Siihenkö velkaan? Mitä siihen näin pienistä, parempi kun antaisit vähän
leipää.»

»Noo ... sopisihan se siihen vanhaankin.»

»Joo, mutta et sinä tuon tähden köyhdy... Ei sitä tahdo nyt riittää
velkain maksuihin vähääkään, hyvä mies.»

Siikalahti mutisi jotain epäselvää.

»Häh?» kysyi seppä.

»Tuota ... pane nyt sitten mukulat hakemaan ... mutta en minä anna kuin
yhden leivän, kyllä se tuollaisesta työstä riittää.»

»Saat kyllä antaa kaksikin, teillä on leivät niin pieniä.»

»Ei ne ole pienempiä kuin muuallakaan... Mitä ne pienempiä olisivat?»

»On ne.»

»Ei olekaan, älä valehtele.»

»Olkoon nyt mitä hyvänsä, mutta saat sinä antaa kaksi, et sinä sillä
köyhdy.»

»Kyllä sitä pian köyhtyy, jos jokaiselle antaa mitä kukin tahtoo.»

Kumpainenkin jäi äänettömäksi ja nolostuneen näköisenä miettimään.
Huomio samalla kiintyi takaisin Tuppuun, joka yhä jaksatti miehille.

»-- -- -- Tulee nälkävuosi, ihmisiä kuolee nälkään, rikkaitakin, ja
Tuppu pääsee hautajaisiin ryynipuuropataa sekoittamaan.»

Tuppu huomasi, että Siikalahden Mikko katsoi häneen.

»Kuulkaa isäntä!» Hän meni Mikon ääreen kuiskuttamaan: »Märkäsen
Antti-vaari on kipeänä, ja kun se kuolee, niin kyllä minä tulen sitten
puuropataa sekoittamaan ... minä jo sanoin emännälle, mutta sanokaa
tekin vielä, niin että jos ei Tuppua rupea kuulumaan, niin kyllä mä
sitten itse tulen.»

Siikalahden Mikko päästi oikein sydämellisen naurun, joka vaikutti sen,
että toisten miesten suut menivät melkein entistä totisemmiksi. Mutta
Mikko oli jostakin syystä saanut taasen kiinni kerskailuhalustaan, joka
usein ilmeni luonnottomana iloisuutena, silloin kun toisilla oli huolta
ja sydämen ahdistusta. Kun nikkari Esa samassa tuli mökiltänsä polkua
pitkin käyden ja aikoi pysähtymättä jatkaa matkaansa, huusi Mikko
iloisella, nauravalla äänellä:

»Mihinkä nikkarilla on kiire? Mitä nyt kuuluu?»

»Ei mitään.»

»Hoo! No ei suinkaan nyt taida kovin kiireitä nikkarintöitäkään olla?»

Esa, joka ei juuri mielellään ollut tehnyt Mikolle töitä, otti tuon
pistelemiseksi ja keskeytti, ennenkuin Mikko ehti jatkaa:

»No olisko se sinulle sitten niin helvetin hauskaa, jos ei mulla olisi
työtä?»

Nyt miesjoukko melkein yhteen ääneen nauraa hörähti, pilkallisesti
katsellen Siikalahden isäntää.

Tumma puna nousi Esan poskille, kun hän tuota sanoen säkenöivin katsein
mittaili Mikkoa. Mutta tämä ei hätäillyt.

»Mitäs mun nyt niin mieleenikään», virkahti hän kaksimielisesti.

»Mitä sitten tarkoitat? Minä olen köyhä, mutta sulta en ainakaan ikänä
kerjää, sen jumal'auta saat uskoa, jos tahdot!»

Ja ikäänkuin Esan puheet olisivat nostaneet uhkaa ja itseluottamusta
toisissakin karkoittui heidän silmistään vähitellen tuo alakuloisuuteen
vivahtava, synkkämielinen ilme, ja sijaan tuli toinen, jyrkkä ja
uhallinen.

Mutta Mikolle tuli kotikiire. »No pane sitten mukulat hakemaan, saat ne
kaksi», sanoi hän sepälle ja, lähti oikaisemaan yli mäen, välttääksensä
yhteistä matkaa Esan kanssa.

»Perkeleen kitupiikki!» virkahti Esa Mikon mentyä, sylkäisi mustan
tupakansylen ja lähti omaa tietänsä. Mikon poistuttua alkoivat muutkin
häntä panetella ja noitua tavalla, joka ilmaisi mökkiläisten yleistä
vihaa häntä kohtaan. Mutta kun useilla oli hänelle pikkuisia,
menneentalvellisia syömävelkoja, niin se lie pitänyt heidän kielensä
Mikon läsnäollessa aisoissa.

Tuppu oli istunut hiljaa kuin myyrä loppukohtauksen ajan. Mutta nyt hän
otti pussin selkäänsä ja itsekseen puhellen: »Ei maar, en minä jouda
tässä loritella. Vaikka Tuppu on hullu, ei se ole laiska, ja laiskan ei
pidä leipäänsä syömän», lähti hänkin pois.

Kylästä rupesi tulemaan karjalaumoja. Elukat kulkivat vastahakoisesti
paimenten edellä, seisahtivat tuontuostakin, kohottivat turpaansa ylös
ja päästivät haikean, tyytymättömän mölinän. Härkä ja sonnimullikat,
ikäänkuin ihmetellen lehmäin laulutuulta, katselivat niitä oudostellen
ja lonisivat yhteen ääneen. Paimenet juoksivat kengittä elukoita omilta
teiltään kostaen, meluten, kiljuen ja piiskaten. Lammaslaumat saivat
vapaasti hajota mäkiin, mutta siellä vuonat vilusta väristen virittivät
valituksiaan omalla nuotillaan ottaen osaa yhteiseen kuoroon. Emät ne
nutustivat ahkerasti lyhyttä ruohontynkää, möngelsivät sitä suussaan
aivan kuin mauttomuuden tähden olisi tehnyt mieli sylkäistä pois.

Ja ihmiset kaikkialla kävelivät joutilaina kuin pyhänä, kasvoilla vain
ei ollut tuota pyhäistä, levollista, nauttivaa ilmettä. Pilvinen taivas,
surullinen maa, kuoleman käsiin kesken joutunut luonto, ne nostattivat
sumupilviä ihmisten otsille ja saivat aikaan raskaita kyynelsateita.




XIII.


Nimismies Grönberg ei ollut nukkunut viime yönä silmäntäyttä. Vasta
aamulla 7 tienoissa oikaisi hän itsensä vuoteelle aikeessa hiukan
nukahtaa, ennenkuin lähtisi pitäjälle toimituksiin, joita tälle päivälle
oli satuttu määräämään useampia.

Hän kuuli raollaan olevasta ovesta, että keittiössä joku kyseli häntä,
mutta piika selitti hänen juurikään menneen levolle, »kun oli koko yön
valvonut ja kävellyt ulkona», ja käski vieraan istua odottamaan. Mutta
kun häntä ei unettanutkaan, nousi hän ja meni keittiöön katsomaan.
Siellä istui Karhun Esa.

Mentiin kamariin.

»Mitä asiaa olisi?»

Esa seisoi ovipielessä, huulet jo liikkuivat, mutta kuitenkin piti yskiä
pari kertaa ennenkuin sieltä tuli sanoja.

»Niin ... minä olen tuumannut että ... jos vallesmanni vielä tarvitsisi
renkiä, niin minä nyt tulisin.»

Kaikki tuo tuli niin harvakseen kuin Esan olisi täytynyt pakottaa ulos
jokainen sana aivan erikoisilla ponnistuksilla. Grönberg katseli häntä
vakavasti, ja Esalle näytti olevan tuskallista seisoa siinä. Hän koetti
edes rykiä karaistakseen itseänsä.

»Vai niin», virkkoi Grönberg hetkellisen vaitiolon perästä, »kyllä
minulla jo on renki pestattuna, mutta...»

»No ei sitten...» Esa jo liikahti lähteäksensä.

»Älä nyt mene, istu.»

Esa ei kuitenkaan istunut, mutta paikalleen hän jäi.

»Mitä sinä tahtoisit palkkaa?»

»Mutta jos teillä on renki pestattuna, niin... En minä toisen eteen.»

»En minä sitä tarkoittanutkaan, mutta sille toiselle olisi toinenkin
paikka.»

»Saisko se sen?»

»Kyllä.»

»No sitten. Mitä nimismies itse nyt katsoisi kohtuulliseksi palkaksi?»

Esa kysyi tuota niin arasti, että se melkein kuulosti huokaukselta.

»Hjaa... Kesällä lupasin muistaakseni sataviisikymmentä. Mutta nyt on
toinen aika.»

»Minä en niin paljoa pyydäkään.»

Grönberg katseli nyt hiukan kummissansa Esaa.

»Täytyy mennä melkein puolet alaspäin», sanoi hän arasti.

»Seitsemänkymmentä viisi markkaako?»

»Jaa ... sinne päin.»

Oltiin vaiti. Esa pyöritteli lakkia kädessänsä.

»Tuota», alkoi hän, mutta siitä ei tahtonut tulla mitään. »Tuota ...
minä olen ajatellut ... että kun teillä varmaan tullaan tänäkin talvena
syömään petutonta leipää, niin ... tuota ... enkö minä saisi ainakin
joskus leipäosaani kotiin lapsilleni... (Tässä syntyi pitempi
äänettömyys, sillä Esa nieleskeli ja Grönberg kuunteli henkeä
vetämättä.) Minä itse söisin sitten täällä kotoani tuotua sekaleipää,
sillä...»

Esan ääni sortui, hän pyyhkäisi lakinperällä nopeasti poskille vierivät
kyyneleet.

»Onko sinulla monta lasta?» kysyi Grönberg hiljaa.

»Kaksi.»

»Joko olette syöneet sekaleipää?»

»Ei, mutta kyllä se nyt näyttää siltä, että talven päälle täytyy.»

»Niin», sanoi Grönberg vastaten Esan äskeiseen kysymykseen, »kyllä saat
sen leivän suhteen tehdä miten itse tahdot.»

»Kiitoksia.»

Oltiin hiljaa. Esa hankkiusi pois, mutta tahtoi vielä selittää:

»Minulla on sellainen, kummallinen luonto, että ... pian minä suutun ja
pian itken.»

Nimismies antoi Esalle vähän pestirahaa, jonka saatuaan tämä poistui.
Jäätyään yksin katseli hän ikkunapielestä vielä Esan perään, raskas ilme
valvoneissa, veristävissä silmissään.

Vähän myöhemmin saapui lautamies, jonka oli määrä lähteä nimismiehen
mukaan pitäjälle, ja pian istuttiin rattailla.

Kuura peitti vielä maata yltyleensä aivan kuin lumikerros. Kerjäläisiä
oli kyllä viime vuosina kiertänyt täälläkin huomattavammassa määrässä,
mutta kun he nyt maantiellä niitä useampiakin sivuuttivat, koski niiden
näkeminen Grönbergiin vielä erikoisemmalla tavalla kuin muulloin. Säälin
tunne oli syvempi ja velvoittavampi. Sitäpaitsi ulosmittaus ja
ryöstötoimitukset nyt painoivat raskaasti mieltä. Kauhean viimeöisen
tuhon vuoksi ovat ihmisten mielet muutenkin murheen ja epätoivon
murtamina. Lain ja oikeuden nimessä on hänen velvollisuutensa vierittää
vielä raskaat lisäpainot monenkin perheen sydämille... Miksi olivatkaan
toimitukset sattuneet nyt juuri tälle päivälle?...

Synkeänä, kapinoiden velvollisuuksiansa vastaan ajoi hän kumppanilleen
sanaakaan puhumatta. Mutta tämäpä katkaisi äänettömyyden:

»Kuinka monta toimitusta herra nimismiehellä on tänä päivänä?»

Viisihän niitä oli, kolme ulosmittausta ja kaksi huutokauppaa.

»Sinne Siikalahden kyläänkö nyt ensimmäisenä ajetaan?»

»Sinne.»

Puhe ei tahtonut sujua. Vähän ajan kuluttua Grönberg itsestään alkoi:

»Meidän *täytyy* luultavasti toimittaa paljon ulosmittauksia tänä
talvena.»

Lautamies ravisti päätään:

»Kyllä, arvattavasti hyvin paljon, ihmiset kun alkavat jo syksystä olla
niin kovin ahtaalla ja ... tämä yö teki nyt lopun, niin että ... mikä
siinä oikein tulleekaan neuvoksi.»

Grönberg johtui kysymään:

»Onko lautamies paljon takauksissa kiinni?»

»Onpahan niihin tullut mentyä.»

Äänestä kuuli kyllä, että asian ajatteleminenkin tuskastutti.

Ajettiin Kuivasen pihaan. Likitienoilla oli Siikalahden Mikko jo
odotellut ja yhtyi nyt joukkoon tupaan mennessä.

Kun tultiin sisään, puki emäntä paraillaan rikkinäisiä kenkiä lapsen
jalkoihin, piika ajoi pieniä, ruuppaisia perunoita vatiin. Nimismiehen
tervehdykseen ei kukaan mitään vastannut. Kaikkialla, lattialla ja
penkeillä, oli niin paljon yhtä ja toista, aina perunakuokasta ja
hevosloimesta kahvikuppeihin ja silkkihuiviin asti, ettei tahtonut jalka
jakautua. Kun ei emäntä käskenyt istumaan, heitti piika perunavatinsa
pöydälle, kävi sysäämässä penkiltä vaatteita ja kamaa kokoon, pyyhkäisi
siten paljastunutta rahia rievulla ja käski istumaan.

Mutta kenelläkään ei ollut siihen aikaa eikä halua. Nimismies alkoi
selittää emännälle, että hänellä olisi täällä ulosmittaus Siikalahden
saatavista, jotka kolmen eri velkakirjan mukaan tekevät yhteensä 156
markkaa korkoineen, ja kysyi, eikö emännällä ole rahaa maksaa niitä.

Emäntä laskeusi käsiensä päälle pöydälle ja rupesi itkemään. Hän itki
niin haikeasti, niin katkerasti, että lapset, toinen toisensa jälkeen
rupesivat tekemään samaa. Grönberg kyllä tunsi, miten huonossa maineessa
talon emäntäkin oli, isännästä puhumattakaan, joka nyt istui linnassa,
mutta sittenkin katsellessa noita turvattomia, syyttömiä lapsia,
tietäessä, että talo kokonaisuudessaan kaikkine tavaroineen nyt pian
olisi pantava vasaran nenään velkojain tyydyttämiseksi, jotka ilman
epäilystä rientävät kaikki saatavansa perimään »kun kauhut ovat
linnassa», valtasi hänet syvä säälintunne. Astuen emännän luokse koetti
hän tätä lohduttaa sillä, ettei *tämä asia* nyt niin suuri ole, että
sitä niin kovasti tarvitsisi surra, ettei hän kirjoita talon kaikkia
lehmiäkään, ei molempia hevosia, vaan koettaa menetellä niin
sopivaisuuden mukaan kuin suinkin mahdollista.

Lapset pelkäsivät Grönbergiä ja huusivat yhä kovemmin.

Emäntä alkoi itkunsa seasta puhua. Hän sanoi kyllä tietävänsä sen, että
hänellä joukkoinensa on maantie edessä ennen pitkää. Syytti Ellaa ja
sanoi, että se on Karin Vennun joukossa juonut omansa ja hänen
perintönsä. Kyllä heillä omaisuutta on ollut, eikä tässä syyttä köyhiä
olla. Aikaa sitten oli hän ennustanut tällaista loppua. Jumalan käsi oli
nyt pudonnut päälle hirmuisena ja rankaisevana. Mutta minkä tähden
Jumala rankaisee syyttömiä lapsiraukkoja? -- sitä ei hän ymmärtänyt.

Siikalahden Mikon oli alussa, kun emäntä itkemään rupesi, tehnyt mieli
ruveta selvittämään tälle, että olisi ollut mukavampi jo ennen murehtia,
että tässä onkin eletty aivan niinkuin viimeistä päivää ja että kyllä
emäntä on ollut aivan samanlainen kuin isäntäkin. Mutta kun ei Sanna
sanallakaan syyttänyt häntä, ei muita, Ellan selkään vaan syyt sysäsi,
kun sen itku oli niin katkeraa ja nähtävästi pulppusi ulos murtuneesta
sydämestä, ei Mikkokaan puhunut pahaa sanaa.

Hiljaisina, surullisen mielialan vallitessa, toimittivat he
kirjoituksen, merkiten kolme lehmää -- neljäs jätettiin taloon -- ja
toisen hevosen nimismiehen kirjoihin. Se käytiin vielä emännälle
ilmoittamassa ja lähdettiin pois.

Nyt ajettiin mökkiläismäelle. Siellä oli myytävä Tuomi Kustaan lehmä
Siikalahden Mikon saatavasta. Mikko käveli nimismiehen rattaitten
vieressä ja kertoi, että ei hän olisi tältä Kustaalta hakenutkaan
saatavaansa, mutta kun se oli häntä niin hävyttömästi haukkunut erään
kerran tässä kesällä, kun hän, siitä »vain kauniisti muistutti». Hän
suuttui ja pani hakemukseen.

Jos Mikko olisi osannut aavistaa, että se hymy, joka oli nimismiehen
huulilla, tulkitsi halveksimista ja ylenkatsetta, ei hän varmaankaan
olisi juttuansa ja syitänsä niin seikkaperäisesti kertonut. Mutta hän
luuli hymyn merkitsevän vallan toista ja siinä innossa hän, kun päästiin
Kustaan mökin kohdalle, sanoi:

»Ei niiden sellaisten köyhäin ja työväen sovi antaa silmille lentää,
niitä pitää vähän nöyryyttää ja opettaa niin että... No, kyllä ne saavat
tänä vuotena nenäänsä, saavat jo!»

Nimismies pysäytti hevosensa kujalle ja antoi lautamiehen sitoa sen
kiinni vieressä olevaan aitaan. Siitä he kävelivät soukkaa käymäpolkua
Tuomi-Kustaan mökille, jonka luona kivillä istuskeli jo muutamia
ihmisiä.

Grönberg meni tupaan. Esiriputtomassa sängyssä makasi nuorenpuoleinen
vaimo ja itki. Köyhyys irvisti joka nurkasta.

Vaimo oli nuori, eikä ruma. Puna nousi hänen poskilleen, kun nimismies
astui sisään. Hämillään suunnitti äiti katseensa äsken syntyneeseen
pienokaiseen, joka makasi hänen vieressään. Tuolilla sängyn luona istui
Karhun Esan Liisa, reipas, hyvännäköinen eukko, ruumistansa huojutellen,
ja suhditti kahta vanhempaa lasta, jotka taistellen jonkun mitättömän
kapineen omistus-oikeudesta kinailivat pöydän luona. Muuten tuvassa
oikeastaan ei ollut paljon mitään.

Nimismiestä liikutti.

»Teillä on pieni lapsi, -- äsken syntynyt?» kysyi hän.

Niin oli, neljän vuorokauden vanha, ja hän, äiti, oli niin heikko, ettei
ollut kyennyt nousemaan.

Missä mies oli? -- Eiköhän se siellä ulkona? juuri hän tässä oli...
Vaimo silmäili ikkunoihin päin, ja Esan Liisa, joka näytti hyvin
tomeralta ja toimelliselta, nousi ilmoittaen, että hän menee sitä
katsomaan. Mutta ovella seisahti, kääntyi nimismiehen puoleen, niiasi
nöyrästi ja kuiskasi punastuen jotain. Grönberg ei kuullut, minkä vuoksi
hän kumartui likemmäksi ja kuuli mitä tämä kuiskutti. Sen johdosta
nimismies hiukan nyökäytti päätänsä ja lähti ulos.

Tuo samainen nikkari-Esan vaimo talutti navetasta punakirjavan
sarvipäälehmän. Muutamia huutajia kerääntyi sen ympärille
tarkastelemaan.

»Laihapa se olikin!... ei ole antanut ruokaa sitten kun kirjoitettiin»,
kuului Siikalahden Mikon tuttu ääni. Ja toimessaan läheni hän lehmää
tarkastelemaan ja tutkimaan.

»No, mitä tarjotaan tuosta koutikosta sitten?» kysyy nimismies.

»Koutikosta kylläkin!» naureskelee Siikalahden Mikko. »Pahus, kun olet
laihduttanut ja piinannut tuota elukkaa sitten kun se kirjoitettiin»,
sanoi hän navetan seinustaa vasten nojailevalle miehelle, joka siis oli
lehmän omistaja, Tuomi-Kustaa. Kustaan otsalla väreili ensinnä
jonkunlainen kuohahtanut ilme, mutta kohta se muuttui ivalliseksi.

»Olisitko tuota sinäkään lihottanut?» arveli.

Mutta Mikko ei enää kuullut, sillä hän oli takertunut lehmää huutamaan.
Ja Esan Liisa, joka piteli lehmää kytkyestä, lisäili aina markan Mikon
markan päälle, oli tomeran näköinen ja toimitteli rehevää. Se näkyi
nostattavan Mikon aatamia.

»Karhun Esan Liisapa se näkyy aikovan saada lehmän», sanelivat akat. Ja
kun alettiin mennä yli 15 markasta, silloin jo näki, että Siikalahden
Mikko ei ajatellut ystävällisiä ajatuksia Esan Liisasta. Kun hän lisäsi
16:nnen markkansa, ilmeni hänen suupieleensä ahneuden piirre hyvin
selvänä. Liisan oli 17:s.

Kun ruvettiin menemään yli 20:n, alkoi Liisa nähtävästi hätäillä,
hapuillen ja epävarmana käänsi hän katseensa tuonne kivelle, missä
parin muun naisen kera istui Märkäsen Annikka. Mutta sittenpä hän kohta
reipastuikin.

»Olkoon viisikolmatta!»

»Kolmas kerta.» Nimismies löi puupalikalla kytkyen kantaan.

»Ei», väitti Siikalahden Mikko, »vallesmanni löi kesken. Minä olisin
vielä lisännyt. Pitää ottaa ylös.»

Grönberg käänsi hänelle selkänsä ja Liisa veti lehmää navettaan.

»Liisa sai lehmän», sanoivat.

Mutta kun Liisa tuli navetasta, pyyhiskeli hän silmiänsä. Liisan käy
sääliksi viedä toisilta ainoata lehmää, arvelivat.

»Sinnekö jätät? Etkö viekään kotiisi?» kyselivät.

Mutta Liisa meni navetan taakse, ja sinne Märkäsen Annikkakin meni. Ja
kun Liisa tuli takaisin, vei hän rahat nimismiehen käteen. Ympärillä
seisovista muutamat olivat peränneet siksi tarkoin, että kuiskeena pian
levisi tieto, että Liisa olikin lehmän huutanut Märkäsen Annikalle, joka
sen nyt maksoi ja jätti Kustaalle. Syykin ymmärrettiin. Kustaan akka oli
ollut Märkäsessä piikana monta vuotta ja Annikalla oli sen kanssa hyvät
välit. Kun siinä sitten Annikkaa ruvettiin peräilemään, että mihin se
meni, oli hän jo tiehensä juossut. Mutta kun hidasluontoinen Kustaa ehti
asian oikean laidan käsittää, käveli hän sanaa sanomatta navetan
vieressä olevaan heinäsuojaan, toi sieltä sylillisen nevaheiniä ja vei
kirjukan eteen. Posket vavahtelivat liikutuksesta, kun lähti tupaan
tapauksesta akalle kertomaan.

Mutta Siikalahden Mikko paneskeli ja hyhkyi itsekseen, väänsi
kiukkuisesti mälliä poskessaan ja läheni vielä nimismiestä, joka oli
lähdössä.

»Tuleeko se saatavani nyt täyteen tuosta?»

»Ja jos jäisit paria, kolmea markkaa vaille?»

»Kyllä sitä tarvitsisi omansa saada tällaisina aikoina... Onpa siellä
heiniäkin, joita olisi sopinut Ja olisin minä vielä lisännyt sen
lehmänkin hintaan.»

»Voi sinua, voi sinua», äänsi nimismies ja lähti kävelemään poispäin.
Ihmiset olivat jo hajonneet. Mikko sieltä kaikkein viimeisenä poistui
katkerat ajatukset mielessä. Tällaiset pienet vastoinkäymiset ja toisten
halveksimiset häntä eivät masentaneet, ne kiukuttivat. Hän tunsi nyt
ihmisiä vihaavansa oikein todenteolla. Synkeästi katsellen saapui hän
tielle samassa kuin lautamies juoksi takaisin hakemaan ruoskaa, joka oli
unohtunut siihen, missä hevonen oli ollut kiinni.

»Onko vielä muita huutokauppoja tänään?» kysyi Mikko.

»On. Etkö sitten ole kuullut, että Kariniemen Matin talokin tänään
myödään? Lähde huutamaan.»

»Ohoo! Vai niin!» Mikko oikein vilkkaasti huudahti, ja mieli näkyi
paremmaksi menevän. Hän aikoi sanoa sille lautamiehelle vielä, että
niitä taitaa tulla oikein runsaasti myytäväksi taloja tänä talvena,
mutta ei enää ehtinyt, kun tämä juoksi pois.

»Vai jo se meni Kariniemikin vieraalle», pakisi hän itsekseen. Ja vähän
ajan kuluttua, ihastuneena lyöden reiteensä:

»Ai saakeli! Siinä saa taas Hautalan Jannekin housuillensa!»

Nyt oli jo katse muuttunut iloisemmaksi. Kaivaen piipusta tuhkat
poskeensa älähti hän vielä:

»Saapa nähdä, kuinka Jannen käy tänä talvena.»

Hymyilystä näki, miten Mikko otaksui sen käyvän, ja vielä paremmin
siitä, että hän alkoi suurilla pieksuillaan yhä lujemmin mossautella.
Kun Mikolla nyt oli jotain niin innostavaa mielessä, paineli hän
jalkojaan lujemmin maahan. Hänestä tuntui, että niin varmalla pohjalla
oleva mies saisi painaa hiukan enemmänkin... Sylki ja alkoi viheltää.




XIV.


Yleisen hädän ja puutteen kasvaessa oli kunnan jo ollut pakko
loppukesällä perustaa muutamiin kyläkuntiin yleisiä ruokalaitoksia,
missä kunnan varoista keitettiin velliä ja leivottiin leipiä, joita
ilmaiseksi jaettiin suurimmassa hädässä oleville, oman kunnan köyhille.
Jäkälöitä kerättiin ahkerasti, missä niitä vain suinkin saatiin. Petäjiä
kaikkialla kuorittiin leipäaineiksi.

Tuli syksy ja aikainen talvi. Perunoita oli saatu muutamin paikoin
kohtalaisesti hyvin. Mutta kun viljavarat jo edellisinä vuosina olivat
monilta talollisiltakin typi tarkkaan huvenneet, täytyi perunoita jo
syksystä ruveta käyttämään leipäaineiksi, joten saattoi jo edeltäpäin
arvata, että viimeisetkin mukulat olisivat jo syötynä, ennenkuin
päästään puoli-talveenkaan. Meren rannikoilla keksittiin sarain juuret
oivallisiksi leipäaineiksi. Kun ne kuivattiin ja jauhettiin, saatiin
niistä imelän makuisia jauhoja. Monien penikulmien päästä matkustettiin
rannikolle, missä jäätiköllä päivittäin oli kuin markkinat. Laajoista
avannoista harattiin rautahaaruilla juuret ylös. Ja kun kuorma saatiin
kotiin ja uunissa kuivattiin, jyrsivät lapset juuria aivan kuin
makeisia, riemuiten niiden »herkullisesta mausta.»

Keittolaitoksia, joita alettiin nimittää *kopukoiksi*, täytyi talven
tultua yhä lisätä. Lukuisat köyhät perheet joutuivat kohtuullisen
ravinnon puutteessa, usein isän taikka äidin kuoleman johdosta, siihen
tilaan, etteivät kyenneet enää itse lämmitystarpeitakaan hankkimaan,
joten heitä täytyi sijoittaa asumaan keittotaloihin. Kun se tapa kerran
tuli alkuun, siirtyivät sinne monet vanhukset väsyneinä, monet vanhemmat
lapsineen sairaina, ja niiden lisäksi laiskurit, joilla vielä olisi
ollut käytettävänä ansaitsemiseen kunnan tarjoamia aputyökeinoja, mutta
ei ollut halua niihin ryhtyä, koska heillä oli tietona, että
»vaivaisapua pitää saada ilmaiseksi». Sillä tavalla muodostuivat nämä
»kopukat» taudin pesiksi, joissa nälkätauti ja poltetauti alkoivat aivan
erikoisella tavalla raivota. Kun velliä, samoin kuin leipääkin täytyi jo
syksystä alkaen kaikenlaisilla apuaineilla jatkaa, ja kun
asiantuntemattomina apuaineitten sopivaisuutta terveydellisessä
suhteessa ei osattu huomioon ottaa, oli siinä tietysti ensimmäinen syy
sairauteen. Senlisäksi siivottomuus aiheutti kopukkahuoneisiin
myrkyllisen ilman. Jauhoja riitti vähän velliin, vielä vähemmän leipään.
Köyhäin kesken levisi juoruja, että keittolaitosten hoitajat käyttävät
tilaisuutta hyväkseen ja syövät väkineen itsekin pitäjän viljaa.
Köyhillä kehruutettiin, kudotettiin, teetettiin astioita, kauhoja,
lusikoita, rekiä y. m., joista hoitokomitean jäsenet antoivat maksuksi
leipiä, jauhoja ja joskus rahaakin. Palkkio sellaisista valmisteista
oli pieni. Ja kun joku sai mielestänsä kovin mitättömän vähän, syytti
hän komitean jäseniä hävyttömyydestä, petoksesta, köyhäin omaisuuden
varastamisesta. Semmoiset seikat ja juorut synnyttivät myrkyllistä
katkeramielisyyttä. Jos joku hoitokomitean vähemmin onnistunut jäsen
olisikin ollut sellaiseen pienemmässä määrässä syyllinen, olivat
parjaukset monin kerroin kuitenkin liioiteltuja; sen lisäksi saivat
syyttömät kärsiä syyllisten tähden. Varmaa on, että useimmat siinä
toimessa olevat uhratessaan aikaansa, varojansa ja voimiansa yleisen
hädän lievittämiseksi osoittivat alttiutta, jolle osanotto yhteisiin
harrastuksiin parempina aikoina tuskin voi *rakkaudessa* vertoja vetää.
Sillä varkaudesta, kavaltamisesta, vieläpä köyhäin keitosten
myrkyttämisestäkin epäillyissä täytyi olla velvollisuudentuntoa ja
rakkautta, kun he sillä tavoin syytettyinä yhä saattoivat ponnistella
syyttäjäin hädän lievittämiseksi.

Pitäjän omat viljavarat loppuivat alkutalvesta. Kruunulta oli pyydetty
ja saatu jo velaksi, lahjaksikin, mutta ne hupenivat jokaisen mielestä
ihmeteltävän nopeasti. Yhä vaan tarvittiin uusia. Kruununkin viljat
uhkasivat loppua. Kaupungin kauppiaitten viljavarat loppuivat. Pietarin
viljamakasiineista erotti rahdin ajoihin tottumatonta pohjalaista
melkein voittamaton matka. Kyllä senkin matkan muutamat voittivat, mutta
se vilja maksoi rahaa!

Näin ollen täytyi kopukoissa keitosten ja leivosten huonontua.
Yleisissä töissä, joista huomattavin oli hautuumaan kaivu, täytyi
palkkojen, joita jauhoilla maksettiin, yhä pienentyä.

Monilukuisia talollisia joutui vararikkoon ja mierontielle. Kaikki
luotto kerrassaan hävisi.

Kuolevaisuusprosentti nousi nousemistaan. Sunnuntaisin haudattiin 20--30
ruumista pitäjässä, jonka väkiluku nousi 4--5 tuhanteen. Moni tuntematon
mieronkulkija, entinen upea talollinen, köyhän mökkiläisen kanssa sai
hautauksen sellaisessa joukossa usein kenenkään tietämättä kuka hän on.

Vaikka kuulutuksella kirkoissa oli kielletty köyhiä lähtemästä kerjuulle
toisiin pitäjiin, täytyi kiellon pakostakin jäädä kuolleeksi
kirjaimeksi. Mitä välittivät nälkäiset ihmiset, jos saivatkin
vankikyydin! Saihan silloin edes yöpaikoissa leipää. Niinpä virtailikin
niitä ristiin rastiin Etelä-Pohjanmaan suomalaisissa pitäjissä, useimmat
tullen sisämaasta päin, missä puute oli vielä suurempi ja tuntuvampi.
Niitä olisi saanut pitäjän voimalla kyyditä, jos kaikkia olisi tahdottu
kotipaikoilleen palauttaa.

Inhimilliset tunteet ja käsitteet muuttuivat ihmeteltävässä määrässä.
Toinen nälkäinen saattoi katsella toisen kuolemaa heltymättä. Omaa
kuolemaansa harva ajatteli ollenkaan sillä tavalla kuin tavallisissa
oloissa. Sitä ei aina pidetty edes helpotuksena ja pelastuksena
kärsimyksistä, enemmän vaan kuin jonain tavallisena talon muuttona, jota
ei edeltäpäin viitsinyt sen enempää ajatella. Rajaton yhtäkaikkisuus ja
välinpitämättömyys oli tullut aivan yleiseksi. Inhimillinen olemus,
ihminen ajattelevana olentona, näytti ikäänkuin vähitellen haihtuvan,
häviävän ja katoavan ruumiista jo ennen kuin kuolema tuli ja korjasi
pois.

Oli maaliskuu. Siikalahden Mikko oli taas palaamassa Stoltin luota,
jossa hän viime aikoina oli alkanut yhä ahkerammin käydä. Nyt oli
oluttehtaan hirsiä jo ruvettu ajamaan Siikalahden pellolle jokirannalle,
mihin se aiottiin rakentaa, joten puuha nyt oli joutunut julkiseksi.

Mikon luottamus omiin voimiinsa oli tämän vuoden kuluessa paljon
kasvanut. Se seikka häntä aina hiljaisesti harmitti, ettei häntä valittu
vaivaishoitokomiteaan. Näyttääksensä kykyänsä siihen arvosteli hän usein
komitean jäsenten toimenpiteitä, puhui paljon enemmän ja ystävällisemmin
köyhäin kanssa kuin ennen. Hän saavuttikin tarkoituksensa: köyhät
rupesivat pitämään Mikkoa miehenä, jolla olisi kykyä ja halua vaikuttaa
parhaimmalla tavalla hoitokomiteassa. Esteenä hänen valitsemiselleen oli
vain se, etteivät nuo, jotka olivat aina kaikessa tottuneet olemaan
päältäpäsmäreinä, vaikuttaneet Mikon vaalin hyväksi.

Hän itse ajatteli todellakin samaa. Se sapetti häntä kovin, että miehet,
joilla tuskin enää oli mitään *omaa*, saivat olla sellaisissa
kunniatoimissa. Mutta samalla hän jonkinlaisella vaistomaisella
tyydytyksellä tunsi olevansa tulevaisuuden mies.

Stoltin ja Mikon suhde oli muuttunut Mikolle varsin mieluisaksi, hän
kun oli jo pari kertaa tämän talven kuluessa joutunut lainaamaan
Stoltille rahaa. Hän ei enää liiaksi kumarrellut Stoltia, vaan kohteli
jonkinlaisella yhdenarvoisuuden tunteella.

Stolt kuului vaivaisapukomiteaan. Tänään oli Mikko hänelle siitä
pistellyt, ihmetellyt, että mihin ne jauhot joutuvat, kun niitä niin
niukasti köyhillekin annetaan, ja sanonut suoraan, että yleisesti
luullaan, että komitean jäsenet itsekin niistä puuronsa keittävät, --
vaikka ei kapteenia epäillä, oli hän selittänyt. Kapteeni kyllä tiesi,
että häntä muiden muassa epäillään, ja suuttui. Mikko selitti, ettei hän
sillä puheellaan mitään pahaa tarkoittanut, mutta hän puhui sitä mitä
oli kuullut köyhäin puhuvan heidänkin kylällä; kylän kopukka oli
Hautalassa, josta ne raukat aina tulivat heille nälissään valittamaan.

Kiivaita sanoja vaihdettiin ja erottiin. Mikkoa kovin huvitti, että oli
saanut »sitä herraakin pureskella», kuten hän itse kotiin päin
ajellessaan mielihyvissään itsekseen virkkoi. Hän laski siinä, että
jollei tämä olisi toivonut juuri hänen, Siikalahden Mikon, avulla
pääsevänsä omistamaan puolta oluttehdasta, niin varmaan se olisi
kimppuun käynyt ja ulos ajanut. Mielissään vihelteli hän hiljaa.

Matka jatkui. Yhä pyörivät ajatukset saman asian ympärillä. Vihoissaan
hän kerran oikein ääneen ihmetteli sitä, että jotkut pöllöpäät saattavat
vielä uskoa sitäkin, että ne hoitomiehet eivät ollenkaan ottaisi pitäjän
jauhoja, vaikka ei kenenkään silmä heitä vartioimassa ole. Hän ei
kumminkaan usko! Veroitetaan ja kannetaan sitten vain niiltä, joilla on,
niin että kohta tässä saa viedä ruistynnyrin joka viikko.

Valtaavat lumituiskut olivat nujuttaneet tielle korkeita, paksuja
lumikinoksia, tie oli melkein tukossa. Mikon täytyi ajaa hiljakseen,
joten hänellä oli kylliksi aikaa miettiä, suuttua asiasta toisensa
perään, Tie kulki metsän läpi. Mahtava kuusikko teki juhlallisen,
unettavan vaikutuksen Mikkoon. Kun hevonen käveli, alkoi Mikko torkkua.

Hän säpsähti, kun hevonen äkkiä hypähti tien viereen ja rupesi
kuorsaamaan. Päästyään tolkulle äkkäsi hän tienvieressä kinoksessa
ihmisen suullaan makaamassa. Mikko räiskäytti ohjaksilla hevosta ja ajoi
edelleen. Mutta kohta muutaman sylen päässä hän kuitenkin jälleen
pidätti ja katsoi taaksensa. Rääsyinen miespuolinen olento se siinä
kinoksessa yhä makasi hievahtamatta. Mikko antoi hevosen seisoa, nousi
reestä, laski koiraturkkinsa kauluksen alas ja näytti miettivän. Siinä
tuli hän huomanneeksi, että on hyvin kylmä. Matkaa likimpiin
ihmisasuntoihin oli pari vanhaa virstaa.

Hän näytti hyvin epävarmalta, mitä tässä oikein tekisi, kun istui
takaisin rekeen. Ikäänkuin puoliksi kieltäen, puoliksi käskien äänsi hän
hevoselle:

»Soo...»

Hevonen lähti. Mutta samassa pistäysi tien mutkasta näköpiiriin joukko
kerjäläisiä. Silmänräpäyksessä teki Mikko toisen päätöksen, käänsi
hevosensa takaisin ja ajoi kinoksessa makaavan luokse. Hevonen korskui,
pelkäsi, eikä tahtonut pidättyä seisomaan, kun isäntä nousi reestä ja
rupesi kääntelemään kinoksessa makaavaa. Se oli vanha mies, kovin
heikoissa vaatteissa. Sauva oli vielä kädessä. Suusta oli tullut hiukan
verta, mikä oli jo ehtinyt melkein jääksi kylmettyä.

Mitä tehdä? Henki oli varmaan lähtenyt jo useita tunteja sitten. Jollei
olisi tuossa ollut noita eläviä kerjäläisiä, olisi Mikko jättänyt
siihen, mutta nyt ei tahtonut iletä.

Kerjäläiset ehtivät paikalle.

»Onko se kuollut?» kysyi joku, jolla itsellä ei näyttänyt olevan pitkiä
aikoja jälellä.

»Kuollutpa näkyy olevan, pitäneekö viedä kirkolle?» Mikko päätä kynsien
arveli. Pari poikasta potki kuollutta äijää sääriin.

»Kuollut se on», sanoivat. Vaimo, jolla oli kelkka, istui siihen
lepäämään eikä tullut edes katsomaan. Tapaus ei näkynyt häneen ollenkaan
koskevan.

»Mistä lie tuokin?» arveli mies.

Kukaan ei sanonut siihen mitään. Mies lähti taivaltamaan, sitten pojat,
ja vihdoin vaimo, muutama syli väliä aina jokaisella.

»Olisitte saaneet pitää tätä hevosta niin kauan, että minä saisin sen
rekeen», huusi Mikko perään. Kukaan ei aluksi kääntänyt päätänsäkään.
Mutta sitten suurempi poika palasi ja kysyi: »Olisiko teillä leipää?»

Mikosta tuntui tuo kysymys juuri tällä hetkellä, ja sillä äänellä
lausuttuna kuin poika sen sanoi, niin kummallisesti vaikuttavan tuolla
sisässä, että hän sanaa sanomatta kaivoi reen pohjalta hevosen
apeleivän. Silmänräpäyksessä nousi pojan luisille poskille punaa,
silmistä iski intohimoinen välähdys, kun hän hyökkäsi kiinni leipään,
jonka Mikko aikoi taittaa. Tämä ei osannut olla varuillaan. Poika sai
leivän, pisti sen nuttunsa alle ja lähti juoksemaan. Mikko kirosi,
huusi, mutta poika juoksi vaan. Äiti, jonka ohitse poika ensin pääsi,
ymmärsi puuhassa olevan jotain tavatonta ja huusi:

»Pekka! Saitko sinä leipää?»

Pekka ei vastannut mitään, juoksi vaan. Mutta huuto herätti toisten
huomiota.

»Hääh? Leipää!» huusivat isä ja veli ja rupesivat tavoittelemaan Pekkaa.
Tämä poikkesi vähän ajetulle talvitielle metsään, pienempi veli ja isä
perässä. Äiti heitti kelkan siihen, alkoi yrittää jälessä huutaen
äänellä, jonka synnyttämiä tunnelmia ei osaa selittää, jollei ole sitä
itse kuullut.

»Pekka! Anna leipää äi...»

Siihen hän kaatui suulleen. Ja mitä hän sitten huusi, sitä ei Mikko
kuullut. Mutta jos hänellä tässä olisi ollut toinen leipä, olisi hän sen
vienyt vaimolle. Metsästä kuului hajanaisia huutoja. Kuulosti siltä,
että siellä jo oltiin käsikähmässä... Äiti! oli noussut istumaan
kinokselle ja nojasi leukaa käteen, aivan kuin olisi ollut alla tuoksuva
mätäs ja päällä paahtanut juhannus-aurinko sen sijaan että nyt porotti
pohjolan pakkanen.

Mikko sai vedetyksi ruumiin rekeensä. Hevonen pelkäsi ja pyrki
laukkaamaan.

Siikalahden isäntä oli harvinaisessa sieluntilassa. Kaikki mitä tässä
oli tapahtunut, ruumiin korjaaminen ja leivän antaminen, olivat kokonaan
hänen periaatteitaan ja tapojaan vastaan. Tuntui kuin jokin hyväilevä
liikutus ja tyydytystä tuottava mieliala olisi sittenkin pyrkinyt häntä
syleilemään. Sisässä taistelivat mielipiteiltään vastakkaiset henget, ja
niistä tuo vasituinen, joka siellä ainaisesti sai ylivallan pitää,
tuntui nyt joutuvan alakynteen.

Mikko oli siksi ymmällä, ettei voinut itselleen selittää, oliko hän nyt
tehnyt tuhmasti vaiko viisaasti, vaikka mies yksinomaan sitä vaan
mietiskeli. Hevonen oli lakannut pelkäämästä. Se juoksi hiljaista
hölkkäjuoksua. Jähmettyneen, tuntemattoman vanhuksen ruumis makasi
reenpohjassa kuin kivi. Kasvot olivat jääneet hiukan näkyviin, eikä
ajaja saanut niistä silmiään pois käännetyksi. Mikko ei nyt viheltänyt,
ei nauranut, silmissä vain oli vakava, totinen, kauhusta puhuva ilme.
Viimein hän peitti nuo kasvot loimella, käski hevosen juoksemaan
nopeammasti ja huokasi.

Metsä loppui. Tuolta näkyi kirkko, tässä välillä matala maakumpu, jota
yhdellä taholla erotti kylästä matala metsikkö. Kummulla liikkui
ihmisiä, sieltä kuului ääniä, rautakankien ja kuokkain kalsketta, kivien
vetäjäin pitkäveteisiä huutoja.

Siellä myllerrettiin kiviseen mäkeen uutta hautausmaata.




XV.


Mikko pidätti hevosensa. Muuan mies istui tien vieressä nojaten päätä
käsiin, kyynärpäitä polviin. Kun hevonen seisahtui aivan viereen, nosti
mies väsyneesti päätänsä.

»Ka, suutariko se onkin ... en ollut tunteakaan», sanoi Mikko.

»Niinpä on.» Suutari näytti niin väsyneeltä, ettei olisi uskonut hänen
kykenevän omin voimin ylös nousemaan.

»Kuka täällä on tänäpäivänä teettäjänä?» kysyi Mikko.

»Varpulan Valee.»

Mikko katseli mäkeen, mistä rautakankien ja kuokkain vaitoinen, voimaton
kalahteleminen kuului. Mies taas silmäili reessä makaavaa ruumista,
mutta, ei näyttänyt mitään uteliaisuuden merkkiä. Kysäisi kuitenkin
vihdoin:

»Onko tuo kuollut?»

Mikko selitti, että se on kuollut ja hän oli löytänyt sen
lumikinoksesta, eikä tuntenut, kuka se oli. Suutari nojasi jälleen pään
käsiin ja kiinnitti katseensa maahan.

Mikon mielestä tehtiin työtä äärettömän laiskasti. Useimmat
istuskelivat, toiset muodon vuoksi silloin tällöin kalkauttivat asetta.
Ne taas, jotka kivirekiä vetivät, -- enimmäkseen naisia, -- pidättivät
joka askeleella, kaatuilivat ja kompuroivat toistensa jaloissa. Mikko
ajatteli: »Laiskoja syötetään tyhjän päälle», ja johtui siitä
kyselemään, että missä Valee on, kun ei työmaalla näy? Suutari tiesi
tämän menneen kylässä käymään. Mikon ajatus jatkui: »Luottamusmiehiä
ollaan ja pitkin kyliä vaan kuletaan piiputellen ja loritellen...»

»Paljonko jauhoja te nyt saatte päivässä?»

»Puolen naulaa.»

»No elääkö sillä?»

»Niinkuin näkyy... Elää sitä tällä lailla.» Mies ei edes silmiään
nostanut.

»Ja saatiinhan hiljakkoin kruunultakin taas mattoja, kuinka paljon niitä
saatiinkaan?»

»Kuuluupa saadun.»

Toisiakin miehiä jo saapui paikalle. Ne olivat vähän voimakkaampia ja
siksi vilkkaampia kuin suutari. Hän kun oli tottunut elämänsä hyvää
syömään, meni huonolla ravinnolla heikommaksi kuin ne, jotka kaiken
aikansa olivat tottuneet vähällä ja huonolla ravinnolla tulemaan
toimeen. Otettuaan selvän siitä, että reessä makaava mies oli kuollut,
vieras kerjäläinen, ja yhden osoittaessa sitä kohtaan huomattavampaa
sääliä ja surkuttelua kuin muut, rupesivat toiset kuuntelemaan suutarin
ja Mikon keskustelua. Ja Mikko kertoi, miten hän oli äsken kapteeni
Stoltillekin sanonut suoraan vasten naamaa, että sekin oli teettänyt
omia töitänsä pitäjän ja kruunun jauhoilla. »Kruunun jauhot pitäisi
antaa köyhille *ilman*, ei niiden edestä tarvitsisi *köyhäin* työtä
tehdä... Eipä niiden edestä näy rikkaatkaan tekevän mitään.» Viimeisen
huomautuksensa johdosta Mikko hymähti. Salaperäisenä ja tutkivana kulki
katse höröllä korvin kuuntelevain miesten silmistä vakoillen,
ymmärtävätkö nuo. Ja ne ymmärsivät. Suurella, leveällä äänellä ja
liikkeellä muuan sepän näköinen mies kohta virkkoi:

»No minä olen sanonut näille, kun niitä jauhoja niin nätisti
punnitaankin ja kun nyt on taas ollut puhetta siitä, että jauhomäärä
vielä vähennetään, niin minä olen sanonut näille, että mihinkä
helvettiin ne jauhot joutuvat, kun hiljan oli maaherraltakin saatu
kymmenen mattoa.»

»Kymmenen? Enempihän niitä saatiin!» muistutti Mikko.

»Kymmenen niitä oli», tiesi joku.

»Mistä sinä tiedät? Oletko sinä ollut niitä katselemassa?» kyseli seppä
ikäänkuin aikeessa päälle käydä.

»Niin meinaatteko sitten, että ne kopukkaan isännät niitä omalla
väellään syöttävät?» kysyi muuan vaatimattoman näköisenä.

»Kuka sitä nyt sellaisia epäilisi», selitti Mikko ja katsoi kierosti
seppään.

»Minä olenkin sanonut, että se on kumma, kun ei sitä Siikalahden
kestikievaria panna hoitomieheksi, sen ei tarvitsisi hiviöidä köyhäin
osaa, kun on itsellä kyllä, ja kun on ainakin reiru ja rehti mies...
Annas nyt, veli, yksi tupakkapiipullinen.» Seppä meni piippuansa kaivaen
Mikon ääreen, joka veti esiin massinsa.

Yhä useampia miehiä oli kokoutunut tielle, missä oli vilkas juttu ja
möyhinä käymässä. Mikko huomasi pistäneensä tulta tappuroihin, ja se
miellytti, vaikka samalla nousikin pelko, että nuo hänen syyksensä
rupeavat selittämään nostettua huhua. Antaen tupakkakukkaronsa kiertää
miehestä mieheen ja saaden siten näiden myötätuntoisuuden puolellensa
virkkoi hän vielä hyvin totisena:

»Ei teillä näy täällä tarkka peräänkatsanto olevan.»

»Ei suinkaan ne viitsi täällä olla, kylässä ne juoksevat kaiket päivät.»

»Noo, ei sitä sellaisella palkalla kannata teidänkään paljoa tehdä. --
Mutta, kyllä minun nyt täytyy mennä.» Hän istui rekeen ja tarttui
suitsiin.

»Älkää nyt vaan niin sanoko, että minä teille olen kertonut sellaisia
epäluuloja, että hoitomiehet jauhoja itselleen ottavat. En suinkaan minä
tiedä mitään, enkä uskokaan, *en yhtään*, että he sitä tekevät, mutta
tuli sanotuksi, mitä on kuullut.»

Monella suulla huudettiin, että mitä se isäntä nyt turhia, eihän tässä
olla mitään kielilakkareita, hui hai! Onhan niitä sellaisia juttuja
tässä jokainen kuullut... Oonhan toki!

»Niin, ja teidän parastanne minä sillä tarkoitan.»

»Senhän nyt jokainen älyää ja ymmärtää!» huusi muuan innostunut ämmä.

Mikko nykäisi hevosta suitsista ja lähtiessään huusi hartaasti:

»Jumalan haltuun!»

»Jumalan haltuun, Jumalan haltuun, isäntä!»

Tuomi-Kustaa istui laihtuneen varjon kaltaisena taampana ja nauroi
toisten kehuessa Siikalahden Mikkoa, joka useimpain mielestä nyt
yhtäkkiä oli muuttunut pitäjän rehellisimmäksi mieheksi.

Melu yhä paisui. Voimiakin näytti nyt jostain salaperäisestä lähteestä
virtailevan semminkin akoille. Siikalahden isäntä oli onnistunut
virittämään tulta jo ennestään kyteviin tappuroihin. Monet olivat
ennenkin uskoneet ja pelänneet, että hoitomiehet elävät vaivaisten
osilla. Nyt se oli varma. Heillä oli jokaisella vatsassa kurraava nälkä,
kotona perhe tahi joukko omaisia, joiden henki riippui niistä
armopaloista, mitkä kunta kykeni yhteisvaroista liiostamaan. Heillä oli
vilu, heitä väsytti. Kuitenkin piti olla pakkasessa, tehdä työtä,
»työllä ja väellä, talollisten maatessa, ansaita keisarinkin
lahjoittamia jauhoja!» kuului yleisenä katkerana sävelenä.

Varpulaisen tullessa kylästä oikotietä ei kukaan ollut työssä, kaikki
melusivat ja pauhasivat yhdessä joukossa. Valeen huomatessaan
hajaantuivat useimmat ja ryhtyivät työhön. Se oli ennestään tuttu tapa.
Melkein aina kun työnkatsastaja oli poissa, oltiin laiskana. Mutta eihän
siitä paljoa välitetty.

Kun Valee ehti paikalle, jäivät muutamat miehet istumaan ja jotkut,
joilla tupakkaa oli, tupakoimaan. Valee ei mennyt heidän luoksensa eikä
aluksi pannut mitään huomiota heidän käytökseensä. Sen sijaan meni
auttamaan ja neuvomaan erästä ryhmää, jossa muutamat yrittivät
isonlaista kiveä reelle. Kun se oli saatu, ei vetävä akkaliuta tahtonut
saada kuormaa liikkeelle. Aiottiin vähentääkin sitä, mutta Valee kielsi
ja huusi noille istuskeleville miehille:

»Tulkaa vetämään kuormaa ... seppäkin, väkevä mies!»

»Ei ole kiirettä!» vastasi seppä. Valee otti sen tavalliseksi
leikkipuheeksi eikä välittänyt siitä sen enempää. Mutta hänen kasvojensa
ilme oli tavallista huolestuneempi, mikä johtui siitä, että oli
kirkon-vartijalta äsken kuullut, että jauho-annokset täytyy huomisesta
alkaen vähentää. Valee itse silmin näki, miten työläisraukat heikkonivat
päivä päivältä. Ja puolella jauhonaulalla, mitäpä sillä pysyisikään
kunnossa ihminen, jonka ainoana ravintoa tuottavana ruoka-aineena se on
ja johon osallisina sitten vielä useallakin olivat lapset, vaikkapa ne
hoitoloista saivatkin keitosta.

Mutta nyt jo Valee uudelleen katsoi miehiin, jotka istuivat ja
tupakoivat. Kiukkuisemmin huusi hän:

»Tulkaa vetämään tuota kuormaa, te sieltä! Ei teillä ole parempi oikeus
laiskotella tässä kuin muillakaan.»

»Vedä itse!» kuuli hän kuiskattavan ikäänkuin tarkoituksella, ettei se
kuuluisi hänelle. Ja samalla siellä jotkut ilvehtien naurahtivat, eikä
kukaan liikkunut paikaltaan. Silmäkulmiansa rypistäen kiinnitti hän
huomionsa sinne.

»Ettäkö vedä itse, vai mitä?»

Ei kukaan vastannut. Naiset rupesivat sohisten suoristamaan vetoköyttä
ja saivat nyt kuorman liikkeelle. Valee astui istujain luokse.

»Kuka niin sanoi, että vedä itse?»

Ei kukaan puhu mitään.

»Lähtekää työhön paikalla!»

Pari miestä alkoi vitkaan nouseskella, mutta seppä, nojaten leukaa
käsiin ja kyynärpäitä polviin, kysyi:

»Onko aikomus taas vähentää jauhoannoksia?»

Valee vähän ällistyi.

»Mistä sinä sen tiedät?» kysyi.

»Tiettäänpähän.»

Miehet näkivät Valeen kasvojen ilmeestä, että se oli totta. Joku
virkahti äänellä, joka kihisi vihasta:

»Kyllä sitä aina tiettään.»

»Vaivaishoitokunnan on, hyvät miehet, pakko tehdä se, taikka muuten
loppuisivat varat ennen kevättä. Parempi on tulla toimeen vähällä kuin
tyhjällä.»

»Mutta mihin helvettiin ne jauhot joutuvat, kun siinä kopukkavellissä ei
ole kuin hyppysellinen padallisessa ja...»

»No se ei ole sun asiasi tutkia eikä mun selvittää. Vai luuleeko seppä
ehkä, että minä niitä jauhoja syön?»

»Jonkun niitä täytyy syödä, kun ovat aina lopussa, vaikka kuinka usein
uusia saataisiin, ja kun ei niitä köyhät saa...»

Valeen poskille nousi tumma puna, ja toiset miehet alkoivat jo peläten
paeta edemmäksi. Mutta seppä seisoi vihasta puhkuen paikallaan eikä
väistänyt rahtuakaan Valeen tulisia silmäyksiä.

»Kyllä se on nyt parasta», sanoi Valee, »että hillitset hiukan suutasi
ja menet työhösi. Sinun omatuntosi tietää kyllä, että *minä* en
vaivaisten jauhoja syö, sillä minä en niitä tarvitse...»

»No sen minä helvetin hyvin tiedän, ettet sinä niitä tarvitse, mutta
siihenkö ne rikkaat tyytyvät mitä he tarvitsevat...»

»Tuki suus!»

»En minä sinua pelkää!»

Valee alkoi hapuilla kankea.

»Anna kangen olla!» kuului murrokselta, ja useita miehiä riensi paikalle
seppää puolustamaan.

Pääasiallinen sisältö nyt syntyneessä melussa oli kiroileminen.

Valee huohotti kovasti, sillä hänen oli vaikea saada kuohunutta
luontoansa asettumaan. Se onnistui kuitenkin, jopa siihen määrään, että
jo saattoi taas maltillisesti puhua:

»Vai on teillä kapinavehkeet!»

»Jauhomäärää ei saa vähentää.»

»Te ymmärrätte sen, ettei se ole yksin minun eikä teidän päätettävissä.
Teillä näyttää olleen yhteinen sopimus, arvatenkin antaa minulle
selkään?» Hän nauroi niin että kajahteli. »Ettekö te hyvät miehet,
käsitä, että jos minä olisin yhtä hullu kuin te, niin minä tuolla
kangella voisin ruhjoa teidät mäsäksi ihan joka ainoan sorkan!» Hän
astui ryhmittyneen miesjoukon eteen, jolloin useimmat jo alkoivat
peräytyä. Nähtävästi he alkoivat käsittää, että se todellakin olisi
hyvin mahdollista.

»Joka ei paikalla mene työhön, niin jumalauta! -- minä näytän, että minä
saan tottelemaan.»

Useimmat alkoivat hajota sanaa sanomatta.

»Minä en sinua pelkää!» vakuutti seppä uudelleen.

Silloin Valee otti hänen kauluksestaan ja huitaisi ruoskana lumihankeen,
mihin seppä upposi melkein näkymättömiin.

»Kuka myöskään ei mene?»

Jokainen meni. Ryhdyttiin työhön niin hiljaa, ettei kukaan puhunut
mitään. Valee peräili seppää, joka vitkalleen nousi ylös, puisteli lumia
itsestään ja istui jälleen kivelle. Kun hän jonkun ajan kuluttua meni
sinne, löysi hän tämän itkemästä.

»No, mitä nyt?» kysyi Valee.

»Minä vaan tässä, että köyhyys ei ole mikään ilo. Jos mulla olisi
sellainen ruoka kuin sinulla, niin et sinä minua heittelisi.»

»Parasta on nyt sitten lähteä työhön.»

Seppä nousi ja puoliksi rukoilijan äänellä valitti:

»Kuule, mutta jos minulta vähennetään jauhomäärää vielä puolesta
naulasta, niin minä en voi elää.» Entistä kuuluisaa painimiestä ja
tappelijaa kovin harmitti, kun oli niin voimattomaksi joutunut. Valee
selitti, että jauhoannoksia ei suinkaan vähennettäisi, jollei siihen
olisi välttämätön pakko.

»Minä vaivainen olen sitten tottunut vielä niin isoruokaiseksi...
Tuollaiset kärpät kuin tuo räätäli tulisivat kyllä toimeen puolta
vähemmällä.»

Näin puhellen meni seppä toisten joukkoon ja rupesi työhön, s. o.
seisoskelemaan kankensa varassa ja komentamaan toisia.

Työtä tehtiin nyt niinkuin tavallisesti, mutta hyvin äänetönnä. Valee
käsitti, että joukossa oli todella syntynyt epäluuloa hoitomiehiä
vastaan ja että ne epäluulot hautuivat ja juurtuivat sydämissä. Kun
katseli työntekijäin voimattomia liikkeitä, kuihtuneita kasvoja ja
epätoivoisia, loistottomia silmiä, käsitti, että heillä ei enää ollut
kykyä täysitajuisesti harkita asemaansa.

Valeeta yhä enemmän tuskastutti äänettömyys ja harvasanaisuus. Se
pakotti hänet yhä enemmän syventymään, ajattelemaan niiden asemaa,
joiden puolesta jauhonaulasta ja vastaisuudessa kenties neljänneksestä
oli pakko tehdä päivä työtä ja elää sillä. Yhä enemmän alkoi hänen
rintaansa ahdistaa.

Tuossakin eräs äiti, hänen nuoruuden tuttavansa, oli vetämisen puuhassa
ja pysyi tuskin jaloillaan. Valee johtui ajattelemaan, että sillä oli
kotona kolme lasta ja mies, joka oli täällä loukannut jalkansa eikä sen
vuoksi voinut nousta vuoteesta. Ja kun hänen silmänsä kiintyivät
syrjästä tarkastamaan naisen muinoin vereviä ja ilmeikkäitä kasvoja,
kasvoja, joissa nyt oli jo melkein kalman väri, kun hän samalla käsitti,
että se jauhotukko, jonka hän täältä vie päivittäin, tulee jaetuksi
myöskin lasten kanssa, jotka kyllä saavat hoitotalosta velliosansa, --
niin hänen rinnastaan nousi kurkkuun niin paksu pala, että täytyi lähteä
hetkiseksi kävelemään, jotta saisi sen laskeutumaan.

Valee ei ollut sillä tavalla kuin nyt tullut ennen ajatelleeksi näiden
ihmisten kohtaloa. Hän kyllä oli säälinyt ja uhrannut aikaa ja vaivaa
heidän puutteensa poistamiseksi. Mutta sen tehtyään oli hän tuntenut
sydämessään hyvin täytetyn velvollisuuden tuottamaa rauhaisaa
tyydytystä. Nyt oli aivan toisin. Kuin siivillä pakeni tyydytys yhä
etäämmälle, jättäen sijaan tuskallisen, selittämättömän halun katsoa
jokaisen sydämeen tuossa joukossa, saadakseen selville millä tavalla,
millä tunteella he kantoivat kovan kohtalonsa taakkaa. Milloin kiintyi
hänen huomionsa perheen isään, joka ennen oli elänyt hyvissä varoissa,
puutteesta tietämätönnä, ja nyt, estääkseen elämän lankaa katkeamasta,
huonoissa, repaleisissa vaatteissa, jalkain palellessa rikkinäisissä
kengissä, koetti viimeisillä voimillaan vääntää *kiviä*, ansaitakseen
illalla puolen naulaa jauhoja. Puolikasvuisia tyttöjä, joiden poskien
hän muisti raikkaasti punottaneen vielä joku kuukausi sitten, mutta
joissa nyt oli taivaan pilven kuultava väri, oli joukossa monta, ja
niiden kasvoille oli nälkä painanut ikäihmisen elämästä välittämättömän
kokemuksen leiman. Huomio kääntyi äänettömään poikaseen, joka voimatonna
kieriskeli toisten jaloissa, yritti itkemään, mutta muuttikin sen
kiroilemiseksi; kiroili ja parkui siksi kun voimat riittivät ja
rauhoittui sitten kuin vanhus. Harmaapäitä vanhuksiakin oli. Ne kyllä
olivat muihin verrattuina eniten tavallisensa näköisiä, sillä heihin ei
nälkä vaikuttanut samanlaista muutosta kuin nuoriin. Mutta sittenkin
tuntui Valeesta, että he voivat elämänlankaansa vain hiukan jatkaa
tuolla ponnistelullaan, se kuitenkin tulee katkeamaan ennenkuin päästään
uutisrukiiseen.

»Kuinka rakas elämä sentään on», hän huoahti, sovittaen omaa
elämänrakkauttaan niihin, jotka tuossa maksoivat viimeisistä päivistään
kallista vuokraa, koettaen kuoleman tuloa lahjoa, yrittää viimeistä
ponnistusta.

Tuolla muuan entinen hurja »häjy», Koipi-Siukku, joka tuskin jaksoi
pystyssä pysyä kankensa varassa, ansaitsi hänkin ruokaansa. Paljon oli
sekin mies eläessään nähnyt. Noin 10--15 vuotta takaperin ei ollut sitä
kekkeriä, sitä tappelua, missä ei Siukku ollut mukana. Oli se osannut
varastaa, jumalaties' eikö murhiakin tehdä. Murtunut, masentunut oli
Siukku nyt. Oli niissä monessa muussakin ollut miestä aikoinaan, ja nyt
ne pelkäsivät hänen, yhden miehen kovaa sanaa! Toisissa oloissa se olisi
saattanut itsekkäisyyden ja mieltymyksen tunteita herättää, nyt se
herätti tuskallista ahdistusta. Valee ei muistanut milloinkaan olleensa
sillä tavalla raskasmielinen kuin tänään.

Äskeinen kahakka oli istuttanut hänen mieleensä ajatuksen, että ne
epäilevät häntä ja muita hoitokunnan jäseniä yhteisen viljan
varkaudesta. Se painoi kuin lyijy. Ne eivät uskoisi selityksiä, vaikka
heille enkeli puhuisi. Hän oli tähän asti niin hyvällä ja alttiilla
mielellä tehnyt hoitokunnan jäsenenä mitä ikänä oli voinut, siinä
uskossa, että puutteenalaiset kuitenkin tuntevat kiitollisuutta
rehellisiä auttajiaan kohtaan. Ne pitävätkin roistoina, kuka tietää,
mitä kaikkea ajattelevatkaan! Tuossa tilassa voivat ihmiset ajatella
siitä, jota he pitävät sortajanaan, kuinka hävytöntä ja rumaa hyvänsä!

Hänen teki mielensä puhua, selittää... Mutta jokainen ajatus ja sana
näytti niin tehottomalta, että mitä enemmän sitä mietti, sitä
kammottavammaksi noiden ihmisten epäluulo hänen mielikuvituksessaan
kasvoi.

»Ja ennenkuin päästään edes kevääseen!» ajatteli hän, »niin mitä kaikkea
tapahtuneekaan.» Hänestä tosiaankin näytti ihan luonnottomalta vaatia
noilta työtä siitä, mitä niille annetaan. Jos hän saisi määrätä, ei hän
vaatisi sitä...

»Mutta sitten ne kerjäisivät työn puutteessa, vastus olisi paljon
suurempi ja niiden kärsimykset tuskin sen vähäisemmät», muisti hän ennen
väittäneensä, kun joku muu oli ehdottanut sitä, mitä hän nyt ajatteli...

Alkoi tuiskuttaa lunta. Päiväkin oli jo jälkipuoleen kulunut.

»Saatte lähteä pois», sanoi Valee työläisille. Hän tunsi jotain
miellyttävää sen johdosta, että lumituiskun tähden saattoi lyhentää
niiden työpäivää. Käskyä ei tarvinnut uusia. Työkentän vieressä oli
vanha lato, johon työkapineet korjattiin. Lähdettiin kylään, missä
kirkonvartijan talossa jaettiin päiväpalkat. Edellisillä kerroilla kun
Valee oli ollut työnjohtajana, oli hän matkan uudelta hautausmaalta
kylään kulkenut parvessa, haastellen muiden kanssa. Nyt hän käveli
edellä yksin, joukko tuli perässä, sekin pitäen tavallista hiljaisempaa
melua.

Kirkonvartija oli vanhahko, kuivakiskoinen mies. Hän oli pihalla Valeen
tullessa.

»Kuuleppas», sanoi hän jo ennen kuin Valee ehti ääreenkään, »meidän
täytyy vähentää jauhoannokset jo tänäpäivänä.»

»Todellako?» Valee oikein säpsähti. Mutta sitten hän alkoi panna
jyrkästi vastaan ja kertoi mitä siellä tänäpäivänä oli tapahtunut.
Kirkonvartija nauroi. Hän oli kyllä monesti saanut sellaista kokea,
mutta hän antoi *selkään*, sanoi hän. Ne vihasivat häntä, mutta viis
siitä. Tässä täytyy pitää järjestystä ja kuria, muutenhan ne söisivät
kyllä yhtenä päivänä suuhunsa koko jauhovarat. Hän oli jo niin monesti
käynyt kuvernööriltäkin apua pyytämässä ja tiesi kuinka lujassa se oli,
että oli oppinut hänkin lujassa pitämään. Valee pani kovan kovaa
vastaan, väitti, ettei kirkonvartijalla ole oikeutta yksin päättää
jauhomäärän vähentämisestä, siinä pitää ensinnä olla hoitokunnan kokous.

Vanha mies suuttui.

»Se on minun asiani, minä vastaan siitä!» huudahti hän ja löi nyrkkiä
polveensa. »Kyllähän minä antaisin vaikka viisi naulaa joka ikiselle
sorkalle päivässä, *jos vaan olisi* mistä antaa. Mutta kun minulta
niitä kuitenkin vaatii koko pitäjä, niin minun pitäisi muuttua
jauhoiksi, minun pitäisi antaa jokaiselle *paljon*, ei kukaan tyytyisi
vähään! Pitäjän miehet joka kokouksessa härnäävät, että paljon menee,
paljon menee! Minä annan kaikille liian avokätisesti muka, -- eivätkä
tahdo enää myöntää mitään. Kuvernööri haukkuu silmät täyteen, että niin
ja niin paljon olette jo saaneet, auttakaa itseänne, ei täältä enää
riitä mitään... Ketä tässä sitten kuuntelee? En suinkaan minä niitä
omaksi hyväkseni säästä. Ja on sitä mullakin sydäntä ollut, olen minäkin
itkenyt köyhäin surkeutta, mutta itku ei tässä auta, tässä täytyy tehdä
jotain. Viljan saaminen käy yhä vaikeammaksi, kohta ei sitä saa rahalla,
ei ilman. Sentähden täytyy *säästää*... Valittakaa sitten, vaikka
valittaisitte keisariin. Kernaasti tämän virkani annan jollekin, joka on
auliimpi antamaan.»

Hän otti arkusta aitan avaimet ja lähti noutamaan jauhovakkaa tupaan,
sillä työläiset olivat jo sinne kokoontuneet. Valee jäi masentuneena
istumaan.

Kun kirkonvartija sai vakan tuvan pöydälle, otti hän luotipuntarin ja
rupesi punnitsemaan.

»Nyt täytyy jauhomäärää taas vähentää. Tänä iltana annetaan 12 luotia
henkeen.» Samalla hän jo tarjosi yhtä valmiiksi punnittua annosta.
Joukossa syntyi valitusta ja kuhinaa, jotkut alkoivat kiroilla.

»Suu kiinni, taikka saatte tyytyä kahdeksaan luotiin!»

Möyhinä vähän hiljeni.

»Joka ei tahdo tyytyä tähän, saa tyytyä olemaan ilman.»

Nuo harvat lauseet, jotka tuo vanha, kuivan ja kovan näköinen mies
puhui joukolle, saivat sen ihmeellisesti asettumaan ja nurkumatta
tyytymään osaansa. Sillä hän puhui järkähtämättömällä varmuudella, niin
ettei yhdestäkään sanasta jäänyt vähintäkään epäilystä, että se oli
leikillä lausuttu.

Vielä jaettiin kullekin olkileipä, jossa oli hiukan suurustakin, mutta
siinä liikutellessa ne melkein käsiin hajosivat. Muutamia
pitkämatkaisempia jäi taloon yöksi, toisia meni muihin naapureihin,
toiset taas koteihinsa. Valee oli katsellut ihmetellen sitä kylmyyttä,
jota kirkonvartija osoitti, sekä myöskin sitä, että murina niin hälveni
ja kätkeytyi sydämiin. Ja kun he astuivat takaisin kamariin, ei Valee
saattanut olla puolileikillään huomauttamatta:

»Mutta kyllä teillä on kova luonto.»

Vähään aikaan ei kirkonvartija vastannut mitään, panihan vain kessuja
piippuunsa. Sitten hän huokasi ja sanoi:

»Minä olen havainnut sen, ettei tässä itkulla pitkälle päästä...
Saattanut se on luontokin kovettua.» Sitten hän jäi synkeänä katselemaan
pitkin piipunvartta, silmät melkein ummessa.

Painostava mieliala, joka kumpaakin rasitti, ei poistunut koko
yhdessäolon aikana. Mutta kun Valee jätteli hyvästi, virkkoi
kirkonvartija:

»Sinäkin vanhenet... Vanhana katsellaan monta asiaa toisilla silmillä
kuin nuorena.» Äänessä oli omituinen, hellyydeltä vivahtava väre, joka
sai Valeen katsahtamaan silmänurkkaa kohti, eikö siellä edes kyyneltä
näy?

Ja puristettuaan kovasti vanhan, kovan miehen kättä lähti Valee
kirkonkylän hoitotaloon, missä hänen hevosensa oli.

Oli jo puolihämärä. Kun hän meni rekeänsä vetämään ladosta, takoi siellä
renki paraillaan kiinni ruumiskirstun kantta.

»Kuka siellä on?»

»En tiedä. Joku kulkiain, jonka Siikalahden kestikievari oli löytänyt
taipaleelta... Kaikille sitä pitääkin tässä arkkuja vielä laittaa, mutta
rovasti oli määrännyt.»

»Pienihän se on ollutkin... Tyttökö vai poika?»

Renki veti suutansa salaperäiseen nauruun ja virkkoi kerskaavalla
äänellä:

»Minä katkaisin kirveellä sen koivet, kun ei muuten mahtunut.»

Julmuutta sellaista, mikä ilmeni rengin kerskauksessa, ei Valee ollut
ennen kuullut. Hän jäi pitkäksi, aikaa äänetönnä tuijottamaan poikaan.
Ensimmäinen tajuttava käsite, joka hänessä heräsi, oli se, että hänen
teki mielensä antaa sille hyvästi selkään. Sanaakaan sanomatta otti hän
rekensä pihalle.

»Se olikin vanha äijä ... sääret kuin piipunvarret. Kerran vain kopautin
kirvespohjalla, niin poikki menivät että helähti», kertoi renki perään.

»Jollet sinä nyt pidä leukojasi kiinni, poika, niin minä annan sulle
sellaisen selällisen, että opit edes hiukan ihmisten tapoja, senkin
roisto!»

Poika tukki suunsa kuin myyrä. Hänen mielestänsä oli varsin
kummallista, ettei Varpulan isäntä edes nauranut hänen
miehuullisuudelleen... Ei vain puoletkaan uskaltaisi ruumiin kanssa elää
niinkuin hän, sen hän vissiin tiesi! Ja siksipä isäntä pitikin niin
hyvästi, kun hän oli niin säälimätön ja pelkäämätön käsittelemään
ruumiita, joita kopukasta sai korjata joka päivä...

»Tuollainen mies, vieläpä kun mies!» mutisi hän ja pui nyrkkiä Valeen
perään kun tämä lähti.

Kirstun oli hän nyt saanut valmiiksi. Kopauttaen vielä vasaralla arkun
kanteen alkoi hän viheltää ja läksi pois, jättäen ruumiin siihen
sunnuntaita odottamaan.

Kotiin päästyään piti Valee emäntänsä kanssa pitkän neuvottelun, joka
päättyi siihen, että he päättivät leipoa yhden leipomuksen vähemmän
pettusekaisia leipiä kuin hoitotaloissa tavallisesti näihin aikoihin
leivottiin, ja antaa sen jaettavaksi hautuumaan työväelle.

Kun se päätös oli tehty, suuteli Santra Valeeta. Se tapahtui pitkästä
ajasta, sillä sellainen ei ollut kansan kesken tavallista. Mutta onni,
että saattoi todella jotain tehdä lähimmäistensä huutavan kurjuuden
lieventämiseksi, vaikutti niin hellyttävästä sydämessä, että Valee sulki
vaimon syliinsä ja purki tälle tämänpäiväisten ristiriitaisten
tunteitten tuottaman tuskan kärsimykset ja huolet.




XVI.


Nimismies Grönberg oli joutunut tarttuvaan poltetautiin sairasvuoteelle.
Kun siihen vielä liittyi luuvalo, joka ei mitenkään näyttänyt aikovan
hellittää, päätti hän lääkärin kanssa neuvoteltuaan antaa viedä itsensä
kaupunkiin hoidettavaksi. Sijaiseksi määrättiin hänelle muuan Stenfors;
mikä lie ollut miehiään, ei tietty, koska entisyys oli tuntematon.

Stenforsista ja Kaleniuksesta tuli heti oivalliset ystävykset. Heidät
tavattiin melkein aina yksissä, milloin missäkin toimissa, useimmiten
ryyppykomannoissa. Stenfors oli tuskin ollut viikon pitäjässä, kun jo
tiedettiin, että hän oli suuri juoppo. Kun hän sitäpaitsi seurusteli
Kaleniuksen kanssa, ruvettiin pelkäämään pahempaakin.

Näihin aikoihin oli jo totuttu vähempiäkin rikosasioita ilmoittamaan
Grönbergille, joka ilmoituksen saatuaan aina ryhtyi toimenpiteisiin ja
toimitti syylliset rangaistukseen. Sitä paitsi oli Grönberg tehokkaasti
ottanut osaa työhön yleisen hädän lievittämiseksi.

Tähän aikaan täytyi nimismiehen toimittaa ryöstöhuutokauppoja joka
päivä. Riitajutut vastapuolten välillä niissä sukeusivat usein niin
sekaviksi, että nimismiehellä piti olla kärsivällisyyttä niitä
selvitellessä. Grönbergin kärsivällisyys oli usein aivan ihmeteltävä.
Jos joku hätääntynyt velallinen onnistui saamaan kuvernööriltä kiellon
jo kuulutetun huutokaupan pitämistä vastaan, piti Grönberg sellaisen
määräyksen aina pyhänä.

Luonnollisista syistä voivat nimismiehen tulot sellaisena aikana nousta
hyvin suuriksi. Mutta Grönberg alensi vapaaehtoisesti tulojaan siten,
että monessa tapauksessa, kun köyhän mökkiläisen ainoa lehmä joutui
velasta vasaran alle ja huutajain puutteessa lyötiin muutamalla
markalla, hän itse huusi lehmän ja lahjoitti takaisin omistajalle.

Senpä vuoksi ihmiset olivat alkaneetkin häntä puolittain jumaloida.

Kun Stenfors tuli virkaan, alkoi häntä kovin harmittaa nuo kuvernööriltä
usein hankitut ryöstönkieltokirjat. Se ensiksikin tuotti nimismiehelle
enempi vaivaa ja joskus saattoi tulojakin vähentää. Hänen mielestään
kuvernööri teki tuhmasti noita kieltoja antaessaan. Pian levisi huhuja,
että hän oli vasten kieltoja toimittanut ryöstöjä. Mutta kun
asianomaiset usein olivat niin köyhiä, etteivät voineet valittaa eikä
asiamiestä palkata -- ja mennä suusanasin puhumaan kuvernöörille, sekään
taas ei vaivaansa maksanut, -- jäivät ne valittamatta. Menestys, viina
ja Kalenius lisäsivät rohkeutta, ja muutamain viikkojen kuluttua oli
Stenfors pitäjässä suuri herra.

Nimismiehelle oli ihmisillä näihin aikoihin paljon asiaa. Tavaksi
tullut tottumus ilmoittaa nimismiehelle pienempiäkin varkauksia jatkui
Stenforsinkin aikana. Hän oli ollut pitäjässä tuskin kolmea viikkoa, kun
toiset valittivat hänen suurta huolimattomuuttaan sellaisten asiain
suhteen, toiset väittivät, että se lähti pelkuruudesta. Summa oli se,
että Grönbergin parantumista ja palaamista odotettiin huolella ja
ikävällä.

       *       *       *       *       *

Valkolan Juhon hypoteekkilainan yritys oli mennyt jostain syystä
myttyyn. Hän kyllä alkoi puuhata uudelleen, mutta se venyi niin
pitkälle, että hätäiset velkojat eivät enää jaksaneet odottaa, vaan
alkoivat kilvan hakea saataviaan.

Juho yritti ponnistella miehen tavalla, sai korjatuksi asioitansa niin
että vielä pysyi pystyssä. Nyt oli kuitenkin taas yksi velkakirja
hakuteillä ja takavarikkoon kirjoitettuna kaikki talon elukat. Juho oli
kuitenkin saanut kuvernööriltä peruutuksen huutokaupan pitämistä
vastaan.

Tätä kuvernöörin paperia oli hän nyt ollut viemässä Stenforsille, mutta
ei ollut päässyt edes puheille. Hän lähti kotiin, arvellen, että antaisi
kiellon silloin kun tullaan huutokauppaa pitämään.

Matkalla kirkolle tuli vastaan Hautalan Janne. Juho selitti millä
asioilla hän oli kulkenut. Stenfors oli vielä maannut, mutta oli piian
lähettänyt sanomaan hänelle, ettei hän ota tänään vastaan, että jos on
jotain asiaa, niin sopii silloin toimittaa kun hän tulee pitämään
huutokauppaa. Renki Esa oli Juholle kertonut, että Stenfors oli koko yön
ollut matkassa Kaleniuksen ja Kujanpään lautamiehen kanssa. Aamulla oli
lautamies ne tuonut kotiin ja varmaankin olivat molemmat herrat hyvästi
kohmelossa. Esa oli ennustanut, että kyllä siitä elämästä tulee aika
perjantai, kun itse nimismies nyt kuitenkin pikapuoliin tulee kotiin.

»No ... ja sinäkö toit takaisin asiapaperisi sieltä, vaikka niitä
viemään olit mennyt?» keskeytti Janne, kun Juho alkoi niin pitkälle
jaaritella.

»Niin, kun en päässyt puheille.»

»Älä lempoja jaarittele! Anna tänne se paperi, niin vien, kun menen
sinne.»

Juho kaivoi paperin esiin ja oli mielissään kuin olisi lehmän saanut.

»Vaivaa teillä nyt siitä on.»

»Vaivaa», matki Hautalainen synkästi. »Sellaisista vaivoista minä
välitän viis, Juho-parka. Mutta tässä alkaa todellakin näyttää siltä,
että minä itsekin näiden samojen paperien tähden olen ennen pitkää myyty
mies. Minä elän nyt jo aivan toisten armoilla. Ihmettelen vaan, miksi
eivät ne jo hae ulos minunkin velkojani. Noo, ne tekevät sen ennen
kevättä, ja silloin... Hyvästi nyt.» Hautalainen oli tässäkin velassa
takausmiehenä.

Hän lähti ajamaan. Juhon mielestä näytti Janne nyt paljon
maltillisemmalta ja kärsivällisemmältä kuin muulloin. Juho itse oli
taistelujensa keskellä saavuttanut sellaisen välinpitämättömyyden
asteen, että nytkin, kun hän vaan sai tuon paperin käsistään pois,
tuntui hetkisen siltä kuin kaikki olisi taas ollut hyvällä kannalla. Kun
Hautalainen mainitsi »näistä papereista» aavistaen niiden vuoksi
joutuvansa hänkin häviölle, iski Juhon mieleen kuin salama se kerta,
jolloin he olivat olleet yhdessä pyytämässä Klitsin Mikolta
maksunlykkäystä. Hautalainen oli sanonut: »Kyllä se on koiramaista, kun
pitää olla tuollaisten asioissa». Silloin oli häntä vetänyt oikein
kylmäksi, kun tiesi, ettei Hautalainen aavistanutkaan tuon velkakirjan
olevan Siikalahden kestikievarilla. Juho oli aikonut maksaa sen vaikka
verellänsä.

Tässä se nyt oli. Kumma ja ihme, ettei Hautalainen raivostunut!

Mutta sitten Juho oli taas melkein levollinen. »Hyvä oli, ettei
kiukutellut!» hän jupisi, ja sellainen hämärä välinpitämättömyyden tunne
valtasi kokonaan.

Hautalainen tapasi Esan nimismiehen pihassa.

»Täällä se Esa nyt on», sanoi Hautalainen jotain sanoakseen, pannessaan
hevosta kiinni.

»Täällä.» Esan meni jotain vanhoja asioita mieleen, ja hänen silmissään
välähti terävä, kysyvä ilme, kun hän katsahti Janneen. Jannella näytti
olevan jotain mielessä, sillä saatuaan hevoselleen heiniä eteen meni hän
totisena Esan ääreen, otti tämän käden kömpelösti ja sanoi hämillään:
»Päivää».

»Päivää.» Esa katseli yhä terävämmin.

»Et suinkaan sinä enää vihaa minua niistä vanhoista?» kysyi Janne
pannen suutansa hymyyn. Esa pääsi kuin jostain tuskasta, sillä hän oli
epäillyt toisen alkavan siitä, että hänestä oli tullut *nimismiehen
renki*... Sitä ei hän kärsisi! Mutta nyt hän iloisesti ja avomielisesti
nauraen vastasi:

»Siitäkö, että te minua hätyytitte siitä hevos-ajosta ja annoitte
minulle selkään niissä Valeen häissä?»

»Niin niistä. Minun on monesti tehnyt mieleni puhua sinulle...»

»Mitä vanhoista ... minä kyllä ansaitsin sellaista. Olisitte tekin, kun
olitte isän kaukaisia sukulaisia, saanut sentään jollain muullakin
tavalla vähän enemmän opettaa ja neuvoa, kun näitte, ettei minua
neuvonut kukaan...»

»Olisitkohan sinä ottanut siitä vaarin?» epäili Janne.

»Kenties! En minä sentään ollut hullu enkä varas... Se oli väärin, että
te siitä minut toimititte linnaan. Olisitte ennen panneet sinne vaikka
joka tappelusta.» Esan mieli näytti synkistyvän. Vakavana ja melkein
nöyrän tapaisena vastasi Janne:

»Sinä puhut totta, et sinä ole varas ollut ikänä. Minun omatuntoni oli
siitä ensi aikoina monesti kipeä, ja sentähden minun on tehnyt aina
mieleni pyytää sinulta anteeksi.»

»Se oli se hevos-ajo, niinkuin se on vieläkin, niin kovin yleinen tapa.»

»Sepä se! Oikein ollessa enin osa nuoria miehiä joutuisi sellaisesta
linnaan.»

»Niin minäkin aina arvelin, ja siksi se pisti niin vihakseni.» Esan
kalpeat posket punoittivat hiukan. »Kun minua siitä rangaistiin vielä
*varkauden* nimellä.»

Janne hapuili uudestaan Esan kättä. »No unohda pois ja anna anteeksi. Se
ei sinun mainettasi enää pilaa, sillä kaikki tietävät, että ne ovat
olleet nuoruuden erehdyksiä, ja pitävät sinua rehellisenä, kunnon
miehenä.»

Esa katsoi Hautalaisen silmäin läpi, olisiko siinä jotain vilppiä.

»Minä en juuri kehumisia kärsi», virkkoi hän hymyillen, »mutta te olette
pitänyt minua *huononakin* miehenä ja minä olen melkein näihin asti
ollut siinä luulossa, että vieläkin pidätte...» Hän lopetti siihen.
Janne otti tupakkatamineet taskustaan.

»Olet erehtynyt... Mutta pannaan piippuun tästä ja unohdetaan ne vanhat.
Liekö se herra jo noussut?»

Esa katsoi ikkunaan.

»Tuskinpa.»

»Onko se taas ollut juomingissa?»

»Aamuyöllä ne tulivat Kujanpäästä Kaleniuksen kanssa. Siellä se makaa
Kaleniuskin.»

»No eikö Grönberg jo pian parane ja pääse tulemaan kotiin?»

Esa selitti, että Grönberg oli jo viime viikolla ollut parempi, kun hän
oli sen luona käynyt, mutta eipä sitä vielä ollut kuulunut takaisin. Hän
odotteli kuitenkin jo joka päivä.

»Minä menen ne herättämään, ei mulla ole aikaa täällä odotella», sanoi
Janne ja lähti sisään.

Herra Stenfors oli palvelijainkin silmissä menettänyt siksi arvonsa,
ettei piikakaan sanallakaan estänyt Hautalaista sisään astumasta
nimismiehen huoneeseen. Kalenius lojui vuoteessa, mutta Stenfors oli jo
noussut ylös ja pesi kasvojaan.

»Ei tänne saa vielä tulla!» huusi hän Hautalaiselle, kun tämä meni
sisään.

Janne sanoi, ettei hänellä ole aikaa enää odottaa. Otti paperin
taskustaan, levitti sen pöydälle selittäen:

»Se Valkolan Juho kun ei ollut saanut teitä tavata, pyysi, että minä,
kun tänne päin satuin tulemaan, toisin tämän ilmoituksen, että
kuvernööri on estänyt vielä pitämästä ryöstöhuutokauppaa sen Juhon
talossa.»

Stenfors ei puhunut mitään, mutta Kalenius kohotti turvonnutta,
kohmeloista naamaansa sängystä ja käheällä äänellä virkkoi:

»Te olettekin sopiva ja nopsajalkainen juoksuttamaan tuommoisia
papereita.»

»Niin olenkin.»

»Teille on varmaan hyvin mieleistä, kun teille *uskotaan* sellaisia
asioita?» sanoi Stenfors mennen pöydän luokse ja pyhkäisten Jannen
siihen paneman paperin, ikäänkuin huomaamattaan, lattiaan.

»Tämä on ollut lautamiehenäkin», muistutti Kalenius.

»Soo'o!» huudahti Stenfors ilvehtien.

Hautalainen painoi jo lakin harmaitten hiuksiensa päälle ja aikoi lähteä
sanaakaan vastaamatta korkean kruunun käskynhaltijan huoneesta. Mutta
Stenfors huomautti vielä:

»Lattiaanko *sinä* aina heität paperit näin tällaisissa paikoissa?»

Hautalainen otti lakin jälleen päästänsä, kääntyi takaisin ja sanoi
äänellä joka vapisi:

»Minä olen nähnyt jo ennenkin ihmisiä ja ollut asioissa sellaistenkin
kanssa, joita sanotaan herroiksi, ja olen minä tapellutkin niiden
kanssa, mutta en minä ole ikänä vielä nähnyt, että kaksi nuorta miestä
viitsii rakkikoirana haukkua puolivälissä seitsemääkymmentä olevaa
äijää.»

»Sitä näkee kaikkea ... mutta pidä nyt suus kiinni...»

»Niin sitä näkyy näkevän. Niitä näkyy näkevän sellaisiakin, jotka juovat
ja repalehtavat niillä rahoilla, jotka kiskotaan nälkään kuolevalta
kansalta. Eikös sekin ole vähän naurettavaa?»

»Mitä ... mitä sillä tarkoitat?»

Hautalainen oikaisi selkäänsä:

»Kysy omaltatunnoltasi! Ja sen minä sanon sinulle, että jos et paikalla
ota tuota paperia ylös tuolta lattiasta, niin minulla on vielä voimia
pakottaa sinut siihen. Ja jollei muu auta, niin on minulla kyllä
hevosia, että minä pääsen kysymään kuvernööriltä kummanko meistä pitää
se ottaa ylös.»

Pieni, hintelä Stenfors näytti alkavan pelätä, otti paperin ylös ja
selitti vielä, ettei hän ollut sitä heittänyt, vaan Hautalainen.

»Älä kersku hevosillasi, pian nekin myydään, ja sinä saat mennä
kopukkaan», pisti väliin Kalenius.

»Niinpä kyllä, sen asian tiedän minä itse paremmin kuin sinä...»

»No mitä sitten pitää niin leveää suuta!»

»Sen minä vaan sinulle, Kalenius, tahdon sanoa, että kun minä alan
syytinkiäni syömään kopukan pöydässä, niin minä syön sen puhtaalla
omallatunnolla, minä uskallan vielä silloinkin nostaa ylös harmaan pääni
ja katsella ihmisiä silmiin, sillä minä en ole konna niinkuin sinä.»

»Konna?»

»Pitääkö ruveta toteen näyttämään? Jos vaan tahdot, niin minä nyt
ensiksi annan sinulle haaston väärien velkakirjojen teosta, onpa
nimismies paikalla. Sinä taas saat haastaa minua mistä vaan ikinä luulet
syytä olevan.»

Kalenius nousi raivoissaan kiroten sängyn laidalle.

»So, so, so!» suhditti Stenfors, joka harmaana kuunteli.

»Kun et vaan tänne tule», muistutti Hautalainen katsellen Kaleniuksen
raivoa.

»Ruvetaanko painiskelemaan?» jatkoi Hautalainen. Kalenius kirosi yhä
antamatta mitään vastausta.

»Minun täytyy nyt lähteä vaivaishoitokokoukseen. Minä olen kuullut, että
kuvernööri on velvoittanut nimismiehiäkin heille sopivalla tavalla
auttamaan vaivaishoitokuntia. Liekö perääkään siinä? Onhan sitä
nimismiehellä täällä muutenkin niin paljon toimia *kaiket yötkin*, että
eikö olisi parasta pyytää apulaista? Karin Vennukin valittiin kerran
vaivaishoitokuntaan, niin se oli sanonut että: »piru joutakoon huolia
köyhistä!» Hyvästi nyt. Te saatte kyllä ottaa onkeenne sen minun
äskeisen ilmiantoni Kaleniusta vastaan, jos tahdotte, kyllä minä puheeni
vastaan.»

Janne lähti. Kun hän ajoi kirkonkylän läpi pappilaa kohti, heitettiin
erään kauppiaan makasiinista tielle tyhjä jauhomatonkuori. Hevonen
pelästyi ja hypähti syrjään. Ovella oli vartonut jo 6--7 kerjäläistä,
jotka heti kilvan ryntäsivät matonkuoren kimppuun, raastivat ja repivät
sitä toisiltaan, lyyhistyivät vihdoin kaikin suulleen sen päälle
nuoleksimaan siitä jauhontomuja ja muutamia jauhonkokkareita, mitkä
siihen olivat jääneet. He anastivat haltuunsa tien koko leveydeltään,
kierivät ja tappelivat ottaen kukin osansa kynsin ja hampain. Niinitukot
menivät jauhojen lisänä vatsoihin ja kiistelijäin silmistä hehkui
mielettömän intohimoinen, raaka, kammottava palo. Hautalainen pääsi
vasta sitten menemään, kun niinimatto oli palasiksi revittynä ja kukin
meni kappalettaan nuoleksien tiehensä.




XVII.


Vaivaishoitokomitea oli pulassa. Rahastot olivat tyhjänä, jauhovarastot
hupenivat arveluttavassa määrässä, eikä osattu edes aavistaa, mistä
niitä saataisiin lisätyksi. Pitäjänkokouksissa rajuimmat haukkuivat
hoitomiehiä silmät, korvat täyteen, kun nämä muka niin huolimattomasti
asioita hoitivat. Kruunulta oli saatu pieniä apuja, mutta ne eivät
riittäneet mihinkään.

Kun hoitokomitea nyt taas oli kokoutunut miettimään keinoa, millä
pulasta selvittäisiin, ei kenelläkään ollut lähimmän hädän poistamiseksi
muuta keinoa kuin lähteä vieläkin pyytämään edes muutamia jauhokuleja
kuvernööriltä. Kirkonvartija, joka useat kerrat talven kuluessa oli jo
käynyt kuvernöörin luona ja muutamilla kerroilla saanutkin hetkeksi
tuntuvaa apua, kieltäysi jyrkästi enää menemästä. Hän oli mielestänsä
lypsänyt viimeiseen tippaan eikä luullut enää mitään lähtevän. Eivät
muutkaan osanneet muuhun vedota kuin kuvernöörin velvollisuuteen; --
oliko tämän hallussa varoja, sitä ei edes kysytty.

Se oli tuskallinen kokous.

Hoitokomiteassa kyllä oli pitäjän pontevimpia miehiä, mutta sittenkin
tahtoi epäilys ja väsymys toisinaan saada heissä vallan. Juorut heidän
petollisuudestaan kasvoivat rinnan puutteen, nälän ja tautien kanssa.
Toisinaan levisi tuulesta temmatuita juttuja, miten kruunulta oli saatu
köyhiä varten milloin jauhomattoja, jotka hoitomiehet olivat pitäneet
itse, milloin taas ne eivät olleet ehtineet pitäjäänkään, vaan olivat jo
ennen hävinneet korkeampain viranomaisten hyväksi. Tämän johdosta
vallitsi katkeramielisyys hoitomiesten ja hoidokasten välillä tehden
muutenkin tuskia ja kärsimystä tuottavan elämän vielä tukalammaksi.

On kyllä totta, että kun yleiset luottosuhteet olivat joutuneet sille
kannalle, että vain aivan harvoin toinen saattoi luottaa toisen sanaan,
ja kun jokaisen talollisenkin oli pakko pitää yksin huolta itsestään ja
asioistaan, aika repi niin rikki kaikki vanhat käsitteet, että
veljeyden, ystävyyden ja tuttavuuden siteet eivät monessakaan
tapauksessa merkinneet enää mitään. Rehellisestä miehestä saattoi tulla
ja monesti tulikin varas ja valehtelija, eikä sellainen muutos läheskään
aina ihmetyttänyt ystävää. Näistä seikoista johtui, että vihaa, riitaa
ja haukkumista ei arvosteltu sillä tavalla kuin muulloin. Tunteet elivät
pinnalla aivan samoin kuin henki, jonka nälkiintynyt, kuihtunut ruumis
elimistöineen oli ajanut sieraimiin. Sen poispuhaltaminen ei liikuttanut
juuri ketään. Elettiin kuollaksensa, riiputtiin kiinni elämässä vain
vaiston avulla, joka toisissa saattoi olla vähän voimakkaampi, useissa
täydellisesti masentunut.

Tästä voi käsittää, miten hoitomiehet ollenkaan voivat täyttää raskasta
tehtäväänsä näiden panettelujen alaisena. Kärsimys ja kärsimysten
näkeminen karkaisi heidän luonteitaan, kasvattaen toimeensa samassa
suhteessa kuin tehtävän vaikeus kasvoi.

*Täytyi* tehdä jotain muuta kuin loukkautua, jotain muuta kuin sääliä ja
itkeä, täytyi taistella.

Kun kirkonvartija kieltäysi lähtemästä kuvernöörin luokse »kerjäämään»,
oltiin vähän pulassa, ketä sinne lähettää. Hautalan Janne kyllä olisi
lähetetty, mutta tämä arveli, että kun hänellä on joidenkin asiain
vuoksi kuvernöörin luona vähän huono maine, taitaisi olla parasta
lähettää sinne mies, jolle ei kuvernöörillä olisi mitään vanhoja
kalavelkoja. Varpulan Valee ei ollut kyllin hyvä puheniekka, että olisi
voinut asiain todellisen laidan saada selvitetyksi sillä tavalla, että
apua lähtisi ahtaastakin. Vanha kirkkoherra ilmoitti, että hän olisi
valmis lähtemään, mutta heikon terveytensä vuoksi ei uskaltaisi näin
tukkuteillä ja kylmillä ilmoilla niin pitkälle matkalle, -- joka este
myönnettiin täysin oikeutetuksi.

»No, minä menen sittenkin», ilmoitti Hautalainen, »tulkoon Valee
toiseksi. Totta hänestä nyt kaksi kuormaa saa. Ehkäpä se on
kuvernöörikin jo unohtanut ne vanhat käräjäasiat.»

Mieltymyksellä tyydyttiin siihen. Pappi lupasi vielä kirjoittaa kirjeen
mukaan, jossa hän puolestaan selittää asiaintilaa. Valee ei ollut
kokouksessa, mutta hänen alttiutensa tunnettiin, tiedettiin, että hän
lähtee.

Ja seuraavana päivänä olivat he matkalla. Monesti teki mieli taipaleella
ottaa rekeen uupuvia kerjäläisiä ja kulettaa niitä ihmisten ilmoille.
Mutta niitä oli niin paljon, että muutamien auttaminen näytti turhalta.
Sen lisäksi olisi se saattanut synnyttää, toisissa vain kateutta.
Eräässä kohden ei Valee kuitenkaan voinut mennä muutaman vaimon ohitse.
Tämä veti kelkassa noin kahden vuoden vanhaa lasta, mutta oli niin
uupunut, että seisahti lepäämään aina muutaman askeleen ponnisteltuaan.
Valee pidätti hevosta.

»Mistä te olette?»

Vaimo veti henkeään ja vastasi ponnistellen:

»Lehtimäeltä.»

»Haluttaisiko tulla rekeen tuonne ensimmäiseen kylään asti?»

»Voi Jumala!»

Se oli ainoa, mitä vaimo sanoi sumun tapaisen hymyilyn kohotessa silmiin
ja huulille, kun hän liikkui Varpulaisen matkarinnin ääreen. Mutta
Valeen täytyi auttaa lapsi kelkasta, itse vaimo tuskalla pääsi rinniin.
Kelkka sidottiin reen perään. Kun vaimo tunsi, että reki liikkui ja hän
sen mukana, lapsi sylissä, valtasi hänet kummallisen suloinen voipumus
ja silmät painuivat kiinni. Valee katseli hänen kasvoihinsa. Yhtäkkiä
vaimon ruumista puistatti, ja samalla hän raotti silmiään kääntäen ne
Valeeta kohti ja äänsi kamalan tuskallisella sävyllä:

»Leipää!»

Se näytti nyt aivan kuin siinä hetkessä taas uudelleen muistuneen hänen
mieleensä. Valeeta liikutti niin että hän heti otti eväsvakkansa ja teki
vaimolle voileivän. Ja kun tämä huomasi Valeen puuhan meni hänen suunsa
hymyntapaiseen ja huulilta kuului iloinen huokaus:

»Voi Jumala!»

Valee katseli syrjästä, miten vaimo nautti voileivästä. Usean erän hän
jo sieppasi leipään koko suulla, mutta aina samassa näkyi katuvan,
pienensi suupalaa ja maiskutteli sitä suussaan taistellen samalla
intohimoista halua vastaan nieleksiä kaikki kerrassaan.

Lapsi oli luisunut vaimon sylistä sivulle heinäin päälle, eikä hän
näyttänyt sitä huomaavankaan. Valee myöskään ei siihen ollut
varsinaisesti huomiotansa kiinnittänyt, oli otaksunut sen vain nukkuvan
rääsyjensä sisässä, kun se ei ääntänsä ilmaissut. Mutta jostain syystä,
ehkä siksi, että sen pieni jalka oli pistäytynyt ulos rääsyistä ja
siihen saattoi hyvinkin ottaa kylmä, lapsi kiinnitti nyt Valeen
huomiota.

»Kuinka on tuon lapsen laita?» Vaimo oli juuri nielaissut viimeisen
leipäpalasen ja nuoleksi sormiaan saadakseen talteen jok'ikisen hivenen.
Valeen huomautuksen johdosta hän ensin säpsähti, epäilemättä siksi,
ettei lapsi ollut saanut palastakaan herkusta. Mutta luotuansa silmänsä
myttyyn, joka oli rauhassa, sanoi hän levollisesti:

»Se nukkuu.»

»Peittäkää sen jalkaa, ettei kylmety. Tuossa on loimi.»

Vaimon voimat olivat jossain määrin palanneet. Hän ryhtyi korjaamaan
lasta syliinsä.

Miksi se oli niin omituisesti kankea?

Kiireesti paljasti äiti sen kasvot. Lapsi oli kuollut.

Äiti päästi muutamia tuskallisesti valittavia ääniä ja suuteli kuolleen
lapsen sinisiä huulia ja vaalenneita, kalpeita poskia. Mutta sitä ei
kestänyt kauan, sillä kohta perässä hän vähän kummalliselta näyttävällä
riemulla alkoi kiittää Jumalaa siitä, että hän oli korjannut lapsen pois
kärsimyksistä ja vaivoista. Valeen mielestä näytti siltä, että äiti
riemuitsi oikeastaan *omasta* pelastuksestaan, kun oli vapautunut
lapsesta. Ja siksi se herätti hänessä vastenmielistä tunnelmaa. Eikä
käsitys suinkaan siitä parantunut, kun vaimo äskeiseen verraten
hyvinvoinnin hymy huulilla huokasi, häneen katsoen:

»Kun sais vielä voileipää.»

Lapsi oli jo silloin heitettynä itsekseen heinäin päälle. Valee ei ollut
toivomusta kuulevinaan.

Mutta ei ollut taas pitkä aika kulunut, kun vaimo tempasi lapsen
syliinsä, itki, suuteli, puristi sen kangistunutta ruumista rintaansa
vasten ja osoitti sellaista äidin surua, että Valeen jo melkein
kyyneleet nousivat silmiin.

Valee jätti vaimon ensimmäisen talon portille.

Matka jatkui. Kaikkialla, mihin silmänsä käänsi, näki ainakin jotain
jälkiä puutteesta; mihin korvansa lainasi, puhuttiin nälästä, hädästä,
häviöstä, kuolemasta. Ei missään tavannut tuota repäisevää rehevyyttä,
itsekkyydelle vivahtavaa itseluottoista pontevuutta, josta pohjalaiset
ovat niin kuuluisiksi tulleet.

Kun he seuraavana aamuna saapuivat Vaasaan ja aikoivat ajaa kortteeriin
kauppias --n pihaan, oli portin edessä valtava, satoihin nouseva lauma
kerjäläisiä, jotka siinä melusivat ja rähisivät aivan toisella tavalla
kuin maalla, epäilemättä siksi, että olivat täällä saaneet syödä
vatsansa täyteen ja saaneet siten uusia voimia. Syyn tähän patoutumiseen
huomasivat miehet heti. Portin toinen puolisko oli kiinni. Siellä
sisällä kauppias itse renkinsä kanssa jakoi jokaiselle kerjäläiselle
neljänneksen tuoretta leipää ja muutamia silakoita. Kauppias oli
päättänyt toistaiseksi yhtenä päivänä viikossa jakaa kaikille
kaupungissa silloin oleville kerjäläisille tällaiset ruoka-annokset.

Kun matkamiehet olivat saaneet hevosensa lasketuiksi, kiirehtivät he
heti tapaamaan kuvernööriä hänen yksityisasuntoonsa. Kun he siellä
eteisessä vartoivat vakavina ja totisina, näki kyllä, että molempain
sydämet hiukan pamppailivat ja että siellä tunteet varmaankin
vaihettelivat toivon ja pelon välillä.

Vihdoin tuli kuvernööri heitä eteiseen puhuttelemaan. Katse oli synkkä,
ankara, hyvin vähän toivoa herättävä siinä asiassa, jota varten miehet
olivat tulleet. Nähtävästi tarkoittaen katseillaan tunkeutua miesten
sisimpään sieluun, kysyi hän ikäänkuin sivumennen:

»Mistä te olette?»

Molemmat selittivät sen melkein yhtaikaa.

»Mitä asiaa?»

Hautalainen ryki ja perkasi kurkkuaan, ääni oli hiukan epävarma, kun hän
rupesi selittämään matkan syytä. Kuvernööri oli nähtävästi hermostunut.
Hän katseli tuimasti Jannea koko ajan, kun tämä puhui, ja katse ilmaisi
jotain epäilystä siitä, että tämä valehteli.

Suoraan vastaamatta Jannen avunpyyntiin alkoi hän tutkia ja kysellä,
millä tavalla ja missä määrin hätäaputöitä oli tehty, oliko paljon
muualta päin tulvailleita kerjäläisiä ollut liikkeellä ja elätetty,
oliko oman pitäjän ihmisiä lähtenyt muualle kerjuulle, saatiinko vielä
kylältä edes pettuaineksia n. k. olkia, petäjänkuoria j. n. e. Kun
molemmat vuorotellen olivat niistä seikoista selvää tehneet, kysäisi
kuvernööri nyt vasta, keitä he olivat.

»Hautala», matki hän kuultuansa Jannen nimen ja kiinnitti terävän
katseensa epäilevän näköisenä mieheen.

»Sama mies, jolla oli käräjäasia tuomari --n kanssa?»

»Sama.»

Kuvernööri kohautti olkapäitään:

»Sinä olet laittanut muidenkin virkamiesten kanssa kaikenlaisia
rettelöitä?»

Jannen poskille, joita peitti harmaa, karkea parran sänki, nousi punaa:

»Minä tiedän sen, että minua pidetään rettelöitsijänä, mutta minä
kuitenkin itse tiedän, että olen aina koettanut seisoa oikeuden ja
totuuden puolella.»

Kuvernööri veti suutansa hymyyn:

»Tietysti!» Palaten samalla edelliseen puheenaineeseen jatkoi hän:

»Luuletteko te siellä maalla, että minulla on täällä loppumattomat
jauhovarastot? Ettekö te käsitä, kuinka avara Vaasan lääni on, johon
minun pitää koettaa kaikkialle saada ulottumaan ne pienet viljamäärät,
mitkä minun käytettävänäni ovat. Te olette sinne jo saaneet useampia
eriä. Muuallekin täytyy riittää. Teidän täytyy tulla tavalla tai
toisella nyt jo ominenne toimeen. Minä en voi, minulla ei ole nyt antaa
teille mitään.»

Ääni oli ankara, ja eleet osoittivat hermostumista. Hautalainen oli jo
vapautunut ujoudesta ja arkuudesta. Hän sanoi:

»Sitten meillä on ainoa keino antaa elatusta vain niille, jotka vielä
ovat niin voimissa, että heidän elämisensä kevääseen voi olla varma, --
niitä ei ole monta, -- ja sen sijaan jättää ilman kaikki ne, jotka
nälissään nyt jo horjuvat elämän ja kuoleman välillä. Muuten kuolee
köyhäväki sukupuuttoon.»

»Älkää sillä lailla puhuko!» huudahti kuvernööri hämmästyneenä.

»Se on kuitenkin ainoa keino. Herra kuvernööri ymmärtää sen siitäkin,
ettemme me tuhlaa, kun viikkokauteen ei enää ole hautuumaan
työväellekään annettu kuin 8 luotia jauhoja hengelle päivässä.»

»Kahdeksan luotia!»

»Niin. Ja herra kuvernööri tietää itse, -- täällähän tuomiot on annettu,
että suurin osa meidän talollisista on joutunut ryöstön alaisiksi, niin
että monet niistä elävät nyt köyhäinhoidon kustannuksella nekin. Pitäjän
kassa on tehnyt velkaa jo niin paljon, että kutkaan yksityiset eivät
enää uskalla uskoa kunnalle velkaa, kun ei tiedä oikein, kuka siitä
vastaa ja maksaa. Jollei kruunukaan voi auttaa, niin me emme käsitä enää
muuta keinoa kuin jättää asia Jumalan haltuun ja ruveta kukin odottamaan
kuolemaa.»

»Onhan siellä yksityisiä rikkaita, joilla vielä on viljavaroja, kuten
olen kuullut?»

»Niin on, mutta ne ovat rahan panttina.»

Kuvernööri käveli hetkisen lattialla kädet selän takana ja mietti.
Vihdoin hän puhkesi kiivaasti sanomaan:

»Teissä maalaisissa on päässyt valtaan yleisesti väärä käsitys kruunun
auttamiskyvystä. Te luulette, että kruunulla on aivan loppumattomat
varat. Te juoksette täällä yhtä mittaa, aivan kuin ei teillä todellakaan
olisi enää yhtään mitään muuta keinoa tulla toimeen. Minä sanon teille,
että uskon kyllä teillä olevan hätää ja puutetta, mutta teidän täytyy
oppia tulemaan toimeen ilman kruunun apua, *teidän täytyy*. Minä tässä
en voi jauhoiksi muuttua, ja kruunun avun täytyy riittää koko Suomelle.»

Hautalan Jannen rinta kohoili raskaasti, ja hän odotti maltitonna
sananvuoroa.

»Kyllä se on, hyvä herra, aivan varmaa, että me emme olisi lähteneet
tänne *kerjuulle*, jos ei siihen tosi tarve pakottanut.»

Kuvernööri katsahti ehdottomasti miestä, sillä äänessä oli aivan
erikoinen sävy.

»Me emme huuda omaa hätäämme, emmekä pyydä apua itsellemme, vaikka
siihenkin olisi syytä -- kenties. Mutta vaikka meillä onkin teidän
korvissanne huono maine, vaikka uskottekin meitä paatuneiksi konniksi,
joitten elämällä ei ole muuta tarkoitusta kuin tapella ja varastaa, niin
nyt on kumminkin asianlaita sellainen, että me emme saata nähdä ihmisten
ympärillämme kaatuvan nälkään koettamatta viimeistäkin keinoa, auttaa,
pelastaa. Meikäläiselle on kerjääminen viimeinen keino, se on tosiaankin
*viimeinen*. Jollei minulla olisi kyllin syytä pelätä, että minä itse
muutamain viikkojen kuluttua jyrsin olkileipää jossain kopukan nurkassa,
en minä enää kerjäisi tässä, vaan koettaisin saada velaksi omalla
vastuullani, täyttääkseni sen velvollisuuden, minkä hoitokunta, ne
harvat, jotka siellä enää jaksavat yhteisestä hädästä välittää, ovat
minulle uskoneet. Mutta minä en uskalla enää pyytää ketään luottamaan
minuun. Kolme vuotta takaperin olin minä kyllä velaton mies. Velkoihin
en ole joutunut omien syömisieni tähden, sillä meillä ei tuhlata. Minä
en tätä sano kerskatakseni, vaan minä sanon sen siksi, että te
huomaisitte, ettemme ole suotta aikojamme lähteneet tänne. -- Me emme
mene ilman jauhoja.»

Kuvernööri katseli ihmetellen edessään seisovaa vanhusta, joka
puhuessaan oli hänen silmissään kasvanut päätänsä pitemmäksi ja
lopetettuaan katseli häntä järkähtämätön, mutta samalla surunvoittoinen
ilme silmissä. Hautalaisen puhe, ryhti ja katseet herättivät kuvernöörin
sielussa varmaankin uuden tunnelman, myötätuntoisuuden puuskan. Hän
astui Jannen eteen ja tempasi tämän käden omaansa.

»Te saatte jauhoja», virkkoi hän liikutettuna puristaen kovasti Jannen
kättä.

Valee, joka heltyneenä syrjästä katseli, näki kumpaisenkin miehen
poskille vierivän muutamia suuria kyyneleitä.

Kuvernööri omaksui jälleen pian sotilasmaisen ryhtinsä ja käveltyään
pari kertaa edestakaisin pienen eteisen lattialla seisahti hän Valeen
eteen ja virkkoi:

»Te olette nuori mies ja tulette elämään aikoina, jolloin meistä
vanhoista on tuskin himmeä muisto jälellä. Mutta minä sanon teille ja
kaikille nuorille neuvoksi: jos te peritte tämän toverinne ominaisuuksia
ja jätätte ne taas perintönä lapsillenne, niin *Suomen kansa ei sorru
koskaan, vaikka sillä oliskin nälkä*.»

Sitten hän käski miesten istua. Itse hän meni kirjoittamaan
varastonhoitajalle määräyksen antaa miehille kuusi mattoa jauhoja.




XVIII.


Kevättalvella kuoli Märkäsen Antti. Suhde Märkäseläisten ja Siikalahden
Mikon välillä oli käynyt yhä sietämättömämmäksi, kun Mikon puuhat
sekautua talon sisällisiin asioihin eivät mitenkään ottaneet
onnistuaksensa. Velkakirjojen tarkastuksesta sai yhä edelleen pitää
huolta pitäjän iäkäs kanttori, joka kaikissa asioissa, milloin
kirjoitusmiestä tarvittiin, oli aina ollut Märkäsen Antin
luottamusmiehenä, vaikkapa ukko Semeniuksen kirjoitustaito olikin vähän
noin ja näin, vaillinainen. Mutta Antti-vainaja piti ukko Semeniuksesta
siksi, että tämä piti suunsa kiinni kaikesta, joten Siikalahden Mikko,
jolla olisi ollut polttava halu saada niistä selvää, ei saanut tietää
yhtään mitään. Sen lisäksi olivat Mikon kosimispuuhat Annikan suhteen
menneet myttyyn, jopa oli hän kerran näissä asioissa liikkuessaan eräänä
yönä joutunut Annikan ja Hautalan Matin naurun esineeksikin. Mikko näet
lähti yökenkään kotoansa salaa, kenenkään tietämättä. Kopisteli ja pääsi
Märkäsen Annikan luttiin -- missä ennestään jo oli Hautalan Matti. Mikko
oli luullut, ettei siellä arkiyönä ketään olisi, ja hölmistyi, kun
huomasi erehtyneensä. Koetti mies sitten keksiä yölliselle retkelleen
mitä kummallisimpia selityksiä. Matti pukitti ja piinasi häntä. Ja
sydämessään kiroten »tuollaiset» ihan siihen ikävimpään paikkaan, mistä
ihmiset tietävät puhua, pötkötteli Mikko kotiinsa ja vihasi koko
Märkäsen sukua enemmän kuin koskaan ennen. Kun luonto ei ollut
varustanut häntä kuitenkaan läheskään niin monipuolisilla lahjoilla
kostoa ja keinottelua varten, johon hänen halunsa olisi palanut, jäivät
kostoharrastuksetkin tässä samoin kuin monissa muissakin suhteissa
»uskollisiksi yrityksiksi», paljaiksi ilmauksiksi hänen erinomaisista
haluistaan ja harrastuksistansa. Näille »haluille ja harrastuksille» oli
usein naurettu ennen ja yleisesti pidetty Mikkoa pilkan alaisena. Mutta
nykyinen aika oli hänen »haluilleen ja harrastuksilleen» niin sopiva,
että Mikko meni eteenpäin. Ja kun ei nyt yleensä paljon muutenkaan
naurettu ollenkaan, sitä vähemmin saatettiin Mikolle ja hänen toimilleen
nauraa.

Mutta nyt oli vanha Märkäs-Antti kuollut. Se ei oikeastaan ollut varsin
suuri tapaus; joku saattoi sanoa, että »pois sitä täytyy täältä niin
rikkaan kuin köyhänkin», mutta siinäkään ei ilmennyt mitään erikoisen
syvää tunnetta eikä kaipausta.

Mutta Märkäsessä oli velkakirjoja; kaikki ihmiset puhuivat siitä, että
niitä oli paljon ja että ne ennen saivat maata hyvin rauhassa
arkunlaatikossa, jos vaan velallinen katsoi silloin tällöin itsellensä
sopivan ajan ja kävi juttuamassa Märkäsen äijän kanssa ja sanomassa,
että »se on niin kovin hyvä, kun ei te hätyytä... Kun Jumala antaisi
tässä munkin vähän vauhtiin päästä, niin kyllä minä maksan kaikella
kunnialla.» Silloin äijä aina sanoi:

»Noo, jopa ... jopahan sitä on velan kanssa tekemistä.» Ja sitten
ruvettiin puhumaan muista asioista. Kun velallinen oli mennyt, sanoi
emäntä tavallisesti:

»Sinä olet sellainen ... kun et edes yhtään tahdo ... ei suinkaan ne
ikänä maksa.»

»Noo, kyllähän maksaa kun jaksaa, mitä sinä siinä turhia. Kukahan tässä
nyt ihmisiltä väkipakolla.»

Ja kun muori sitten vielä kinasi jotain ja vaari vastaili, jätettiin
asia siihen. Velkakirjat saivat maata arkunpohjalla, ja ihmiset tiesivät
sen.

Mutta nyt oli Siikalahden Mikolla jotain sanomista näihin asioihin, ja
ihmiset tiesivät senkin. Velalliset vapisivat.

Toimitusmieheksi vaati Mikko kivenkovaan Stenforsia otettavaksi, mutta
emäntä sanoi, että hän ei ota tähän kaikkia veden tuomia, että Semenius
se on ennenkin tässä talossa kirjoitusmiehenä ollut, se tuntee asiat ja
kirjat entisestään, että se oli isäntä-vainajan kanssa hyvä tuttu, ja
päälle päätteeksi isäntä itse oli määrännyt, että Semenius pitää ottaa
kalunkirjoitusta pitämään ja Varpulan Valee toiseksi. Mikko pani
jyrkästi Valeeta vastaan -- onhan niitä nyt muitakin... Muori nauroi:

»Ketä muita? Mikä Valeen on?»

Mikko ei osannut sitä oikein selittää, mikä Valeen on, mutta intti yhä
vastaan ehdotellen yhtä ja toista. Emäntä kuitenkin pysyi
järkähtämättömänä. Toimitusmiehiksi kutsuttiin kanttori Semenius ja
Varpulan Valee.

Kalunkirjoituspäivänä kokoutuivat velalliset (ne nimittäin, joilla
veloistansa oli huolta) alakuloisen ja nöyrän näköisinä istuskelemaan
Märkäsen tuvan penkille. Siikalahden Mikko oli hyvällä tuulella koko
päivän, laski leikkiäkin kun siksi tuli, tarjosi usein Märkäs-vainajan
kessupönttöä penkillä istuville miehille ja nauroi, että »kun on
kerrankin saatu äijän kessut käsiin, niin nöyryytetään nyt oikein
miehissä ... se vainaja oli niin jumalattoman saita kessuistansa.»

Ja velalliset panivat piippuun, naurahtelivat herttaisesti Mikon
sukkeluuksille ja ajattelivat: ehkäpä sitä sentään hyvä Jumala suo, että
ihminen pääsee tässä vielä kulkemaan... Ne ihmiset kanssa taitavat niin
paljon valehdella tuosta kestikievarista... »Nämä ovatkin oikein hyvin
prässätyitä tupakkia, eikö ole sitte?»

»Oon, oikein makoisia.»

Mikko nauroi ja sanoi:

»En minä ainakaan osaa sellaisia tehdä, ei vaikka!... Kyllä minä monta
kertaa yrittänyt olen, mutta ei vaan lähde mitään. Eikä niitä tahdo
kukaan tähän aikaan saada... Jaa, mutta se vaarivainajan tupakkahuhmari,
tuliko se jo kirjaan, kanttori?»

Kanttori ei kuullut.

»Kuuliko kanttori?»

»Hääh?»

»Niin että», ja Mikko kertoi uudelleen kysymyksensä.

Kanttori nyysäsi nenäänsä:

»Eikö tuo lie tullut... Ja olipa tuo yksi vanha tupakkihuhmari
vaikka...»

»Ei maar! Se oli hyvä, siinä on rautavyö päällä. Kyllä se ottaa pitää,
-- jollei tämä muori anna sitä päältä jaon. Antakaa pois *äiti*-muori,
mitä te sillä teette?»

»Noo, jos kovin mieles tekee, niin ota.»

Mikko lippasi kepeästi kanttorin selän taakse:

»Kanttori, pyhitään nyt pois se huhmari sieltä, me tässä muorin kanssa
jo siitä sovimme.»

Kanttori oli kiivas mies, semminkin kun häntä toimissaan häirittiin.

»Mene tiehes siitä! Kun tulet sotkemaan... Pidä huhmaris, kun olet
kerran saanut.»

Muille oli vähän vaikeata pidättää nauruansa.

Kun tavarat oli saatu kirjaan pannuksi, siirryttiin kamariin ottamaan
selvää pesän papereista. Tilaisuudessa oli isän puolelta valvomassa
Annikan etuja joku setä, joka ei koko päivänä puhunut mitään eikä
herättänyt esiintymisellään varsinaista huomiota muuten kuin siten, että
usein istuvillaan nukkui piippunsa sammuksiin.

»Saa nähdä», virkkoi Mikko, kun kanttori otti ensimmäiset paperit
käsiinsä, »eikö niissä ole paljon vanhentuneita». Ja kuiskaten, ettei
emäntä, joka ristissäkäsin istui arkun vieressä ja oli hiukan
huonokuuloinen, kuulisi: »Se vainaja oli niin huolimaton niiden kanssa».

»Mitä sanot?» kysyi emäntä epäillen, kun näki Mikon kuiskuttavan.

»Kanttorille vain tässä, joutavia.»

»No mitä sitä niin salaisia... Saattaahan sitä puhua niin että ihmiset
kuulevat.»

Jokaisen velkakirjan suhteen oli Mikolla jotain sanomista. Mitä hän
ihmetteli, että sekin oli vielä maksamatta, mitä taas kummasteli, että
vai on silläkin tänne velkaa, eikä ole näkynyt vaan täällä koko päivänä.
Mahtaneeko edes omistaa? Ketähän siinä on todistajina? Muutamia
pienempiä oli vanhentuneita, ja niiden suhteen sai hän aihetta useaan
kertaan -- joka erä kuitenkin eri muodossa -- hiljaa huomauttaa
toimitusmiehille, että »jos se vainaja olisi vielä elänyt jonkun vuoden,
niin tuon arkun olisi papereineen saanut polttaa, eikä siinä olisi
tullut yhtään vahinkoa». Joten siis oli suuri hyvä työ, että Jumala
korjasi äijän pois.

Velkakirjat loppuivat.

»Taisivat olla kaikki?» kysyi kanttori.

»Kaikki», myönsi emäntä.

»Kaikki? E--hei toki!» huudahti Mikko.

»Kaikki ne ovat, ei minulla ainakaan muuta ole», vakuutti emäntä.

»No älkää nyt piruja... Laittakaa paikalla esiin tänne ne velkakirjat!»

»Mitkä velkakirjat?»

Samassa tuli Annikka sisään papereita kädessä.

»Mitä Mikki nyt huutaa? Joko on hätää, että tässä varastetaan?» ja vei
papereita kanttorille.

»Mitäs ne paperit ovat? Mikä paperien ja velkakirjain hoitaja sinä
olet? Onko siinä Hautalaisen velkakirjat?» kyseli Mikko ja astui
likemmäksi pöytää. Kanttori ilmoitti, että siinä on niitä. Mikon
sapettunut mieli keksi yhtäkkiä sopivaksi sanottavaksi:

»Ei ne ole siinä kaikki!»

»Pidä nyt Siikalahti vähän suutas», suhditti kanttori.

»Mitä varten?»

»Sitä varten, että näyttäisit vähän ihmiseltä», sanoi Valee.

»Sepä nyt kumma on, kun selvästi näkee, että velkakirjat ovat hujan
hajan, taitaa osalta olla renkien ja piikainkin hallussa, ja sittenkään
ei saisi ottaa selvää se, jonka asiaan tulee! Viisi minä omasta
puolestani, mutta lasteni.»

»Pure huulees, nälkäsilmä!» tiuskaisi Annikka, »sinä pidät kaikkia
ihmisiä varkaina, niin tottapa sinä olet itse sellainen.»

»Vastaatko puhees? -- Mutta mitä varten sinä niitä velkakirjoja kätket?»

»Sun ei tule tutkia eikä mun tunnustaa! Kun ne siinä nyt ovat joka
ikinen lappu, niin mitä sinä sitten vielä tahdot meiltä?» Annikka rupesi
itkemään. Äiti ja miehet alkoivat suhdittaa, mutta Mikko jatkoi
jutellen, että se on ollut aina tavallista, että tässä talossa on
lennetty hänen silmillensä, mutta kyllä hän siitä vielä lopun tekee.

Ilmoitettiin, että Hautalaisen velkakirjat tekevät toista tuhatta
markkaa, paitsi takauksia.

»Millähän sekin mies komeilee?» Sitä ei Mikko millään tavalla voinut
hillitä itseään sanomasta.

Siihen ei sanonut kukaan mitään. Vähäisen äänettömyyden perästä Mikko
taas ilmoitti:

»Minä vaadin perinnön jaon toimitettavaksi kohta.» Tuo vaatimus herätti
vakavan, vilkkaan keskustelun: talo ja irtaimisto menisivät perin
halvasta tähän aikaan, jollei perillisten välissä sovittaisi kauppoihin.
Mikko oli järkähtämätön. Mitä enemmän naiset vaativat jaon lykkäämistä
syksyyn, sitä jyrkemmin Mikko vaati sitä toimitettavaksi kohta. Ja
muutamista sanoista alkoi Valee aavistaa, että Mikolla oli syynä
vaatimukseensa ei ainoastaan saada hänelle tulevat velkakirjat oitis
haltuunsa, saadakseen »pitää niistä huolta», vaan sekin, että hän toivoi
voivansa saada Märkäsen talon polkuhinnalla nyt koska emäntä ja tytär
eivät varmaankaan uskaltaisi hintaa kovin ylös kohottaa. Valee silmäili
halveksien setää, jolla ei ollut mitään sanottavaa. Mikko luultavasti
ajatteli sedästä samaa kuin Valeekin, koskapahan lausui:

»Tämä setä sopiikin panna Annikan holhoojaksi, tämä siihen on kaikista
sopivin.»

Setä alkoi väännellä itseään, ikäänkuin aikeessa sanoa jotain, mutta
sanomatta se jäi.

»Mahtaneeko tuo tarvita muuta holhoojaa», virkahti kanttori hymyillen,
»koskapa sillä näyttää, sormista päättäen, jo olevan laillinen
holhooja.»

Mikko katsoi niihin sormiin.

»Kaa... En minä ole tiennytkään ... että tässä suoverin saa!»

Tytöllä oli pari hopeaista sormusta sormessa. Valeekin vasta nyt ne
huomasi ja setä loukostaan pani:

»Jassoo!»

Mikko näytti olevan nolona, ja se huvitti useita muita.

»No ilmankos!» hän vähäsen vaitiolon perästä äänsi. Toisten huomio
teroittui:

»Mitä?»

»Niin ... minä vaan ajattelen...» hän sanoi. Ja hän todella ajatteli
paljon, koko iltapäivän, sanoen tuon tuostakin jotain umpikuljuista,
jonka piti olla ilkeätä. Illalla hän sanoi Annikalle kahden kesken, että
hän kyllä ymmärtää, että Hautalan Matti on kihlat ostanut Märkäsen
rahoilla ja että niistä olisi yksi osa hänelle kuuluvaa, mutta ei hän
nyt välitä, ja että jos hän joskus kihloja ostelee, niin hän koettaa
saada ne irti omilla rahoillansa, ettei kenelläkään olisi mitään
jälkipuheita... Hän yrittää »Jumalan avulla» eteenpäin maailmassa.

Kun hän oli sen saanut sanotuksi Annikalle ulkona, tuli hän jälleen
hyvälle tuulelle ja meni vihellellen kamariin. Sillä hän ymmärsi
saaneensa pureksia Annikkaa oikein sydämeen asti. Sillä aikaa oli emäntä
kamarissa selittänyt toimitusmiehille syyn, miksi vainaja oli antanut
Hautalaisen velkakirjat tytön haltuun, että ei niitä ollut aikomus
salata.

Toimitusmiesten ja muiden ihmisten illalla poistuttua jäivät äiti ja
tytär suureen tuskaan. He käsittivät, että Mikko voisi nyt saada talon
polkuhinnasta, kun ei kenties Mattikaan voisi tulla hänen kanssaan
kilpailemaan siksi, että hänen täytyi kuitenkin pitää kiinni Hautalan
talosta, koska isäntä sairasti ja ennen pitkää kuolisi. Jos joku saisi
talon, vaatisi Mikko varmaankin kohta rahat, ja kenelläpä niitä tähän
aikaan oli.

Mattia odotettiin. Mutta kun ei sitä illallakaan alkanut kuulua, lähti
Annikka Hautalaan -- ensi kerran sen jälkeen kun Matti oli hänelle
kihlat tuonut.




XIX.


Kuumetauti oli vienyt Hautalan Jannenkin vuoteelle. Hän oli jo maannut
viikonpäivät eikä parantumisesta ollut mitään tietoa. Toisinaan
houraili, toisinaan taas oli tajuissaan.

Varjontapaisena liikkui emäntä kestäen ihmeteltävällä voimalla suuret
huolensa monipuolisten velvollisuuksiensa täyttämisessä hyöriessään.
Pihatuvassa oli köyhäin keittola vielä. Keväämmällä oli se muuttunut
sairaalan tapaiseksi, sillä yhä useampia nälän ja taudin runtelemia
ihmisiä tunkeusi sinne etsimään ravintoa ja hoitoa. Pihatupaan eivät
enää läheskään kaikki mahtuneet. Useampia täytyi sijoittaa omaan
asuintupaan, missä penkillä ja lattialla olkipahnoilla ihmisiä makasi ja
valitteli kaiket päivät. Kyläläiset olivat alkaneet kammota ja karttaa
taloa, missä lavantauti kuoleman uskollisena liittolaisena joka viikko
kaatoi useampia uhreja. Oli oikein ihmeteltävää, millä voimalla talon
väki säilyi joutumasta taudin käsiin. Huonoimmat sairaat olivat
sijoitetut pihatupaan. Monet monituiset kerrat päivän mittaan siellä
kävi emäntä, aamusta varhain iltaan myöhään koettaen harrastuksellaan
ja huolenpidollaan lievittää onnettomain kärsimyksiä. Kun isäntä
sairastui lisääntyi hänen työnsä kaksinkertaiseksi. Mutta eivät
sittenkään voimat pettäneet. Hautalaisella, joka ei koskaan ennen ollut
sairauden tähden maannut, oli nyt tilaisuutta ja aikaa miettimiseen,
mikäli kuume oli matalampi toisin vuoroin ja järki tolillaan pysyi.

Katkerimmat tuskat hänelle tuotti se, että hänen velkansa olivat
takauksista yht'äkkiä kasvaneet noin neljään tuhanteen markkaan. Nyt
vielä oli olemassa takauksia, joista muutamien ainakin saattoi
edellyttää tulevan hänen maksettavaksensa. Maatessaan sairasvuoteella
odotti hän ryöstömiestä joka päivä, sillä hänestä näytti niin
luonnolliselta, että nyt juuri niiden olisi aika tulla, kun hän on
sairaana, kuolemankielissä, eikä kykene asioitansa korjaamaan. Kun ilta
tuli illan perästä, ilman että ryöstömiehiä tuli, joutui hän
jonkinlaiseen välinpitämättömyyden ja yhtäkaikkisuuden tilaan. Mutta sen
sijaan muut samaan jaksoon kuuluvat asianhaarat kiinnittivät hänen
huomiotaan ja ajatuksiaan, jotka kuumeen kiihdyttäminä toisinaan
saavuttivat rajuuden huipun.

Kun joku vieras kävi häntä katsomassa ja puhui sen ohessa siitä, että
tämä kärsimys ihmisillä nyt on Jumalan lähettämä synnin rangaistus, tuli
hän aina katkeralle mielelle. Hänen oma vaimonsa ei enää pitkään aikaan
ollut puhunut siitä. Sen johdosta tunsi Janne aina tuollaisen Jumalasta
puhuvan vieraan pois mentyä suurta helpotusta, kun emäntä hiljaisella,
hyväilevällä tavallaan laski kätensä hänen kuumalle otsalleen ja mitään
puhumatta katseli häntä noilla silmillään, joiden kummallisen tyyneyden
syytä Janne rauhallisempina hetkinään monesti ihmetteli. Ja mitä enemmän
hän katseli vaimonsa katkeamatonta kestävyyttä, tuota meluamatonta,
hänelle aivan käsittämätöntä jumalisuutta ja Jumalaan luottamista, sitä
useammin hän tahtoi vaimonsa viipymään vuoteensa vieressä ja komensi
piian tahi pojat juoksemaan hänen asioitansa.

Hetkinä, jolloin synkeä ajankuva oikein täydessä karvassaan astui hänen
sairaan mielikuvituksensa eteen, voi hän vielä raivostua. Jumalan
rangaistuksena ei hän voinut nälkää pitää, koska se ei kohdannut muita
kuin köyhiä. Täälläkin rahamiehet rikastuivat, Siikalahden Mikon
mahtavuus oli yhä nousemassa ja tomppelimaisen Klitsin merkitys kasvoi
samoin. Sitäpaitsi sellaisilla rentuilla kuin Kaleniuksella ja
Stenforsilla oli mainiot raha-ajat. Kaleniuksellakin nyt oli oikein
herrasvaatteet yllä, kun hän oli saanut olla Stenforsin kätyrinä.
Sitävastoin ihmiset, joiden syntikuorma oli pieni edellisiin
verrattuina, saivat kärsiä niin hirveästi. Eikä mikään inhimillinen
keino näyttänyt pelastavan kansaa, ei edes se että hänkin joskus
kuumehoureessa heittäysi vuoteen viereen polvilleen ja rukoili huutaen
ja velvoittaen kaikkivaltiasta rientämään apuun. Sellaisissa tapauksissa
saattoi raaka intohimo hänet yhtäkkiä temmata käsiinsä. Silloin mies
hurjistuneena riehui, pauhasi, kirosi, tietämättä itsekään mitä kirosi
ja ketä.

Kun joku sattui tätä melua kuulemaan ja emäntä osui silloin olemaan
ulkona tahi pihatuvassa, juostiin sitä hänelle sanomaan.

Ja kamariin riensi juoksujalassa tämä nainen, jonka silmissä oli niin
vakava, rauhoittava ilme ja joka ei koskaan hätien melunnut eikä
malttiansa menettänyt. Vaieten tarttui hän lattialla hourivan miehen
käsipuoleen ja kuiskasi:

»Lähde sänkyyn.»

Aivan kuin hänet olisi rikoksesta tavattu antoi Janne vastustelematta
viedä itsensä vuoteelle, tuijotti hetkisen sekavin katsein vaimonsa
silmiin ja huoahti raskaasti.

Kerran tällaisessa tapauksessa hapuili Janne käteensä vaimonsa käden ja
puristi sitä lujasti, virkahtaen:

»Rukoile minun kanssani!»

       *       *       *       *       *

Kun Hautalaiselle kerrottiin, että Märkäsessä on kalukirjoitus, sanoi
hän:

»Pian on meillä sitten ryöstömiehet.»

Emäntä näki, että sairaalla oli sydämellä jotain, jonka hän olisi
nähtävästi tahtonut ulos purkaa. Naisen omituisella vaistolla aavisti
hän, että se mahdollisesti koskisi Mattia ja Märkäsen Annikkaa, joiden
kihlautumisesta ei hänelle ollut mitään ilmoitettu, mutta jota vastaan
hän usein oli ilmaissut jyrkän mielipiteensä. Emäntä pistäysi tupaan.
Aivan pian sen jälkeen ilmestyi isän sängyn viereen tuolille istumaan
Matti. Isä oli ollut hiukan unessa. Matti katseli siinä vanhuksen
kalvistuneita, kuihtuneita kasvoja ja tunsi raskaan palan nousevan
rintaansa ja silmiinsä pari kuumaa kyyneltä. Akkunalla oli voilautasen
vieressä kappale mustaa pettusekaista leipää, -- sellaista, jota talossa
syötiin ja jota parempaa ei sairas millään tavalla ollut suostunut
syömään, »koskapa kuitenkin niin moni muu sairas ei voinut sen parempaa
saada.»

Isä avasi silmänsä.

»Matti!»

»Mitä?»

Isä ei jatkanut, katseli vain poikaansa. Matti äänsi viimein hiljaa:

»Isä.»

»Mitä?»

Matti rupesi nyt selittämään, että hän vastoin isän tahtoa oli kihlannut
Märkäsen Annikan ja pyysi, ettei isä olisi vihainen, sillä isä kyllä
ymmärtää, että itseänsä varten sitä kukin ottaa vaimon eikä...

Isä piti silmänsä ummessa ja poskille nousi heikkoa punaa. Matti näki,
että ilmoitus oli vanhuksen sielussa vaikuttanut hyvin valtavia
tunteita. Hyviä vaiko pahoja? Sitä ei poika tiennyt, mutta aavisti ne
jälkimmäisiksi. Matissa oli suuri määrä isänsä itsepäisyyttä ja
järkähtämätöntä tahtoa. Häntä oli vaivannut se, että hänen piti isänsä
tietämättä kihlata Annikka. Nyt hän kuitenkin tunsi päässeensä tuosta
painostuksesta, kun oli saanut asian isänsä tietoon. Että se isälle oli
vastenmielistä, se ei häneen läheskään sillä tavalla koskenut, sillä
hän piti oman mielipiteensä asiassa korkeimpana lakina. Kun ei isä
pitkään aikaan puhunut mitään, lähti Matti tupaan. Mutta jonkun hetken
kuluttua kutsutti isä poikansa uudestaan kamariin.

Ja nyt sai Matti kuulla, ettei isällä tyttöä vastaan ollut mitään. Syy,
minkä vuoksi hän ei olisi tahtonut antaa poikansa mennä naimisiin
Märkäsen tyttären kanssa, oli se, että hänellä oli sinne velkoja ja
ihmiset tulisivat sanomaan, että hän on häviöstä pelastunut poikansa
naimisen kautta. Sellaista ei hän voisi ikänä suvaita. Hän voi kunnialla
hävitä omaisuutensa, mutta ei kärsiä sellaista häväistystä, että hän on
poikansa naittamisella häviöstä pelastunut. Vaan nyt ovat asiat
muuttuneet. Hän on turpeen alla jo silloin, kun Matti menee naimisiin.
Jos ihmiset odottavat saataviaan siksi kun hän on poissa, tekevät ne sen
hyvyydestä häntä kohtaan. Sitä hän toivoisi kuitenkin, että Matti
ottaisi kotitalonsa, koska se varmaan on parempi kuin Märkäsen, ja
pitäisi huolen siitä, että äiti saisi riittävän eläkkeen, -- semminkin
kun talo sen vielä hänen laskujensa mukaan kannattaa.

Matti ei ollut pitkään aikaan puhellut isänsä kanssa mistään asiasta
pitemmältä. Senpä vuoksi häntä kovin kummastutti se muutos, mikä isässä
oli tapahtunut. Vanha jyrkkyys, jonka kiusallisuutta poika usein oli
saanut tuntea ja sen alle taipua, oli poissa. Isä puhui nyt hellästi,
melkein niinkuin äiti!

Matti lähti kamarista luvattuaan täyttää isän toivomukset ja useaan
erään vakuuttaen, että äidillä ei tule puutetta olemaan, niin kauan kuin
hän elää.

Päästyään ulos ajatteli hän yhä isää ja hänessä tapahtunutta muutosta.
Ensin se hänessä synnytti omituisen, surunvoittoisen tunnelman. Mutta se
kirkastui yhä, kun hän joutui ajattelemaan, että isän näytti nyt olevan
niin helppo olla. Kun Matti vähän ajan kuluttua huomasi äidinkin
kasvoilla iloisemman ilmeen, tämän tullessa kamarista, tunsi hän
vähitellen surumielisyyden haihtuvan ja jonkinlainen onnellisuuden
raikas tunnelma ailahti rinnassa.

Sinä iltana oli Matilla paljon puuhaa vaivaistuvassa. Sillä tuntien
äsken saavuttamaansa tyydytystä pistäysi hän sinne vaistomaisesti
haluten jakaa siitä muillekin. Siellä vallitseva kurjuus koski nyt aivan
erikoisella tavalla häneen. Yhtäkkiä sai hän päähänsä toimittaa siellä
perinpohjaista puhdistusta ja siivoa. Ruvetessaan puuhaan huomasi hän
vasta kuinka äärettömän suuri ja vastuksellinen työ äidillä oli ollut,
joka melkein yksin oli tähän saakka saanut täällä siivonkin toimittaa.
Hän komensi tuvasta apulaisikseen siellä rähisevät pojat ja muutamia
naisia, jotka vielä kykenivät jonkun verran auttamaan. Tässä toimessaan
oli hän niin innostuneena, ettei huomannutkaan, miten myöhäiseksi ilta
jo joutui. Kesken puuhailunsa tultiin häntä noutamaan pihalle. Siellä
odotti Annikka. Jossain nurkantakana selitti tyttö, mitä heillä
tänäpäivänä oli tapahtunut ja näytti surumieliseltä ja lamautuneelta.
Mutta Matti sanoi varmalla itseluottamuksella, ettei tässä nyt enää
tarvitse Siikalahden Mikkoa pelätä, ja kehoitti Annikkaa menemään
tupaan siksi kunnes hän päättää työnsä. Mutta Annikka meni Matin kanssa
pihatupaan ja ryhtyi auttamaan.

Sairaat vaivaiset katselivat loistavin, kiitollisin silmin noita kahta,
jotka nuoruutta ja elonvoimaa uhkuen, keskellä lämpimintä kuherrusaikaa
hikipäissään puuhasivat heidän tuskainsa ja kärsimystensä
lievittämiseksi.

       *       *       *       *       *

Mikon puuhista Märkäsen talon suhteen levisi kylille pian huhuja. Siitä
puhuttiin jo ikään kuin se olisi ollut Mikon oma, ja naiset ehtivät
pelkäämään, että miten se leskiparka tulee saamaan eläkkeensä, ei
ainakaan muuten kuin riitelemällä.

Mutta toiseltakin puolen oltiin puuhassa. Eräänä päivänä meni Varpulan
Valee Hautalaan ja sanoi Matille:

»Sinun pitää huutaa se Märkäsen talo.»

Matti selitti, että hän tuskin voisi pitää kahta taloa siksi kuin ajat
paranevat. Ja kun hänen pitää valita Märkäsen ja Hautalan välillä, ottaa
hän Hautalan mieluummin. Isä oli luvannut, että jollei hänelle
kuolemaakaan tule, niin tulevana syksynä hän kuitenkin antaa talonsa
Matille. Jos hän huutaisi Märkäsen nyt, niin millä hän sen maksaisi, kun
Mikko kuitenkin tahtoisi heti rahaosuutensa.

Mutta sitten erään kerran tavatessaan Matin Rauhalan äijäkin sanoi,
ettei pitäisi päästää kovin halvalla Märkäsen taloa kestikievarille. Ja
ennen kuin erosi, sanoi, että jos rahasta hätä tulisi, niin tulla heille
puhumaan.

Matti vähän innostui asiaan semminkin, kun Siikalahden Mikko kuului
pitävän aivan varmana, ettei hän kykenisi ollenkaan kilpailemaan.
Varakasten isäntäin luotto kohotti hänessä myöskin luottamusta omaan
itseensä. Neuvoteltuaan vielä isän kanssa päätti hän esiintyä Mikon
kilpailijana.

Kun taloa ruvettiin myymään, tarjosi Mikko silmää räväyttämättä kaksi
tuhatta markkaa talosta. Kun Matti siihen lisäsi sata markkaa, ymmärsi
Mikko, että Matti vain nostaa hiukan taloa hänelle, mutta kyllä hän
siihen asti uskaltaa kuin Mattikin. Mutta kun ruvettiin menemään yli
neljäntuhannen, rupesivat Mikon silmäkulmat menemään solmuun ja ääni
alkoi käydä vielä kimakammaksi. Hän ajatteli, että voi se tyhjätaskukin
tehdä rahamiehelle kiusaa näin huutokaupoissa.

Kun ruvettiin menemään yli viiden tuhannen, katsoi Mikko jo vähän
pitempään Mattia, käsitti aivan yhtäkkiä tämän kasvojen vakavasta
ilmeestä, että Matti *aikoo saada talon*. Raivoisa, kostonhimoinen
tunnelma leimahti Mikossa nyt ilmiliekkiin. »Sinä saat maksaa talon
kalliisti!» päätti hän itsekseen ja hymyili jo edeltäkäsin äärettömästi
nauttien siitä, että hän tulee saamaan Märkäsen talosta niin hyvät osat.
»Ja rahat pitää olla minulle heti paikalla.»

»Sata!»

Ihmiset ällistyivät sellaista rohkeutta, kun kauan aikaa jo oli menty
ylös kymmenin ja viisin markoin.

»Viisi!» lisäsi Matti, vakava ilme silmissä, kasvot hiessä.

»Mitä sitä sillälailla... Sata!»

»Viisi!»

Mikko riemuitsi. Oltiin jo toista tuhatta yli siitä, minkä hän
harmittelematta olisi saattanut talosta maksaa.

Antaa suoverin nyt maksaa! Opetetaan sitä!

Oltiin 5 950 markassa. Mikko ajatteli: Matti on nuori, ylpeä,
ajattelematon. Jos minä uskallan vielä neljäkymmentä, panee Matti viisi
ja *luulee*, että minä panen kuuteen tuhanteen...

Mikko luki hyvin selvästi:

»Viisituhatta, yhdeksänsataa yhdeksänkymmentä!»

Nyt maksoi vaivan silmäillä Mikkoa, kun tämä katsoi Mattiin...

»Saa olla», sanoi Matti, ja suu meni hiukan hymyyn.

Mikko vaaleni, hän ei näkynyt oikein haluavan tajuta, mitä Matti
tarkoitti.

»No lisää, lisää! Kuka nyt vähälle väsyy.»

»Ei penniäkään.»

Ihmiset alkoivat jo tajuta, jännitys löyhtyi, ja jotkut sanoivat:

»No sille talolle tuli hintaa.»

Mikolle tuli asiaa lähteä käymään kotona. Sitä paremmin oli tilaisuutta
toisilla ihmetellä, miten taitavasti Matti oli Mikon kengittänyt.

Mikko ei saattanut olla kauan kotonakaan. Tultuaan takaisin ei hän
kyennyt salaamaan sitä, että hänen oli harmi. Huutoihin ei hän puhunut
enää mitään. Ei aikaakaan, kuiskasi hän Matin kahteen kynteen.

»Saat sen talon sillä, minkä sinä viimeksi lupasit», sanoi. Matti rupesi
nauramaan:

»Pidä nyt, kun niin mielesi teki.»

Mikko kynsi päätänsä.

»Minä rikon.»

»No siitä ei tule mitään, sen saat uskoa! Älä uraja, mies kun mies.»

Matti löi Mikkoa hartioille kämmenellään ja lähti pois tämän jutuista.

Mutta Mikko ei saanut sitä päästänsä lähtemään, että hän ottamalla talon
hyvästä hinnasta oli joutunut vasten tarkoitustaan runsaalla mitalla
lisäämään kälynsä myötäjäisrahoja. Se se häntä eniten harmitti, sillä
talo, vaikka olikin kallishintainen katsoen katovuoden kurssiin, oli
kuitenkin tavallisissa oloissa hintaansa vastaava.

Vasta sitten huomasi hän yhden lisäseikan: Matti voi nyt ottaa varsin
hyvin isänsä talon, antaa isällensä eläkkeen, maksaa velat ja päästä
omavaraiseksi mieheksi.

Mikko kirosi siinä huoneitten takapuolella. Kun joku tuli samalla sinne
ja kysyi, mikä nyt niin kiroiluttaa, selitti Mikko:

»No kun olin vähällä kompastua ja kaatua tuohon liekoon...»




XX.


Sinä iltana tuli Mikko harmistuneena kotiin. Hän kiersi jokirannan
kautta, missä oluttehtaan rakennusta varten valtava hirsikasa odotti
kevättä, jolloin aiottiin ruveta rakentamaan. Viime aikoina oli
kuvittelu uuden tehtaan kannattavaisuudesta saanut usein hänen huulensa
hymisten viheltelemään. Ei onnistunut sekään nyt. Muuten ei hän olisi
niin paljoa talonkaupasta harmitellut, mutta kun voitto hyvästä
hinnasta, joka hänen mielestään oli kaksinkertainen nykyiseen kurssiin
nähden, tuo voitto tulee Hautalan Jannen pojan hyväksi, jota hän vihasi
aivan yhtä paljon kuin isääkin, harmitti se häntä. Miksi hän olikin niin
hullu, että lisäsi vielä sen viimeisen erän! Selvältä näytti hänestä
nyt, että toiveet Hautalan Jannen joutumisesta vararikkoon olivat
tuuleen haihtuneet. Ja hän kun jo usein oli kuvitellut itseänsä senkin
talon omistajaksi!

Kotiin saavuttuaan tapasi hän siellä Stenforsin ja Kaleniuksen
ryypiskelemisen puuhissa. Renkipoika valjasti pihassa hevosta herroille,
joita piti kyytiin lähteä. Isäntä meni kamariin ottamaan selvää, mihin
ne herrat menevät.

»Karin loukolle!» selitti Kalenius, joka tällä kertaa oli ainoastaan
hiukan päissään ja muutenkin Mikon mielestä käyttäytyi omituisesti.
Stenfors, joka päissään ollessa aina oli hiljainen ja omituinen, ei
puhunut mitään. Kun isäntä aikoi mennä tupaan, sanoi Kalenius:

»Antaa sen pojan vain tulla kyytiin.»

Miksikähän pojan? rupesi Mikko miettimään ja tuli lopulta siihen
päätökseen, että hän menee itse. Turkit päällä meni hän kamariin
ilmoittamaan, että hevonen on valmiina.

»No itsekö sinä tulet kyytiin?» kysyi Kalenius.

»Niin... Enkö minä kelpaa?»

Kaleniuksen naama meni vähän synkäksi, mutta hän ei puhunut mitään.
Pihalle mennessä selitti isännälle, että *hän* suorittaa juomingit, kun
takaisin palataan.

Mitähän asioita niillä nyt on? mietiskeli Mikko itsekseen ja yhtäkkiä
hän muisti, että Pikku-Karin kartano oli palanut alkuviikosta. Samaan
ajatuksenjuoksuun kysyi hän:

»Oliko se Karin kartano vakuutettu?»

»Oli ... oli se ... kyllä se oli», selitti Kalenius.

Mutta Mikon mielestä oli Kaleniuksen puhetavassa jotain arkaa ja
epävarmaa. Mitähän?

Jotain pisti mieleen. Mikko päätti sen johdosta olla koko matkan
sanaakaan hiiskumatta, mutta sen sijaan pitää silmät ja korvat auki.

Nimismies rötkötti sivuittain reessä ja näytti nukkuvan. Kalenius, jolla
tavallisesti oli hauskoja kaskuja jaariteltavaksi matkojen varrella,
oli vaiti kuin myyrä.

Oli jo hyvinkin hämärä, kun tultiin palaneen kartanon pihaan. Stenfors
jäi istumaan rekeen, Kalenius meni palaneille raunioille katselemaan.
Kierreltyään siellä hetkisen tuli hän takaisin ja sanoi Stenforsille:

»No tulehan katsomaan... Niinkuin näet, ne ovat palaneet kaikki.»

Ei Stenfors viitsinyt nousta, sanoi vain, että näkeehän hän tuon.

»Ja Siikalahtikin näkee, että kaikki se on palanut?» kysyi Kalenius.

Näkihän Mikko.

Lähdettiin pois. Herrat sai Mikko kyyditä nimismiehen taloon, missä
Kalenius todellakin maksoi kaikki laskut.

Kun Mikko oli poistunut, ryhtyi Kalenius kirjoittamaan
palotarkastuspöytäkirjaa, missä selitettiin, että Karin talon
rakennukset olivat palaneet pohjia myöten. Stenfors kirjoitti alle
todistuksensa paperia ollenkaan lukematta, sillä häntä niin kovin
unetti. Kun Kalenius tuli kotiinsa, makasi hän pöydällä paperiensa
päällä kauan aikaa ja mietti. Paperi hänen edessään sisälsi
palotarkastuskertomuksen *Vennu Karin* rakennuksista, jotka olivat
vakuutettuina Maalaisten paloapuyhtiössä 2 000 markasta, mutta
todellisuudessa olikin palanut *Ville Karin* rakennukset, joita ei oltu
vakuutettu missään. Varovaisuuden vuoksi, jos Stenfors kaikista
juovuttamisvarokeinoista huolimatta sattuisi lukemaan
tarkastuspöytäkirjan ennen kuin kirjoittaisi nimensä alle, oli Kalenius
ristinimen sijaan pannut vain alkukirjaimen. Tarpeeton varokeino, sillä
Stenfors ei sitä lukenut. Nyt Kalenius tasaisella kädellä täytti
puolinaisen nimen, kirjoitti pyynnön, että Vennu Karin palorahat
hetimittäin lähetettäisiin hänelle ja sulki paperit kuoreen.

Työ oli tehty. Mutta syviin mietteisiin se pani Kaleniuksen. Vaikka jo
kerran ennen hänelle tällainen yritys oli hyvin onnistunut, oli sielussa
kuitenkin jotain epäilyksen tapaista. Muusta ei pelkoa, mutta mikä
onnettomuus johdattikin tuon Mikon kyytiin. Jos se rupeaisi urkkimaan
Karin Villeltä jotain palorahoista? Hiiteen koko Mikko! Rauhottui hän
kuitenkin lopulta ja luotti hyvään onneensa. Seuraavana aamuna pani hän
kirjeen postiin.

Saman asian vuoksi valvoi Siikalahden Mikko koko yön, uni kun ei tullut
silmään. Toisinaan oli hänen kovin kuuma, toisinaan ihan kylmä ja
viluttava ollakseen. Aamun vaaletessa pisti hän hevosen puihin ja lähti
ajamaan Karin loukolle. Ohi mennessään pistäysi saunaan, missä Ville
asui. Siellä oli nälkää ja kurjuutta siksi, että Mikkoakin oikein
säälitti. Ville vaikerteli tulipalo-onnettomuuttaan.

»Ei suinkaan sinun rakennuksesi ollut vakuutettu?» kysyi Mikko siinä
muun puheen välissä.

Eipä se ollut. Kyllä Kalenius oli usein houkutellut, mutta ei ollut
tullut siihen ryhdytyksi.

»Sepä oli vahinko!»

»Niin kovin surkea vahinko, että...»

Mikko kiirehti pois, ajoi kotiin, tuumaili yhä sitä samaa asiaa, teki
päätöksensä, istui uudelleen rekeen ja ajoi Kaleniuksen kortteeriin.
Astuessaan Kaleniuksen kamariin, väreili hänen huulillaan tuo varma,
päättävä ahneuden piirre kaikkivoittavana, aivan kuin siihen valettuna.

Nähtyään Mikon astuvan sisään joutui Kalenius sellaisen
hermostumiskohtauksen alaiseksi, että hänen täytyi änkätä, kun yritti
puhumaan. Eikä Mikoltakaan oikein sujunut.

Yhtäkkiä rupesi Mikko nauramaan ja katsoi Kaleniuksen silmiin.

»Mitä nyt?»

»Ei mitään!» Mikko nauroi yhä.

»Mitä sinä naurat?»

»Tahtoisitko tietää?»

»Mutta mitä pirua sinä tarkoitat?»

Mikko muuttui totiseksi kuin muuri, vetäisi henkeä ja kysäisi:

»Onko teillä Stenforsin kanssa siinä eilisessä yhteiset vehkeet?»

Kalenius vaaleni:

»Missä eilisessä?»

»Noo», Mikko taas nauroi, »älä kiertele yhtään, minä kyllä tiedän, että
sinä *taas* meinaat petkuttaa Paloapuyhtiötä».

»Taas?» äänsi Kalenius vaistomaisesti. Tuskalliset ajatukset näkyivät
sekaisin kiitävän ja myllertävän hänen aivoissaan, sen kyllä silmistä
näki.

»Katsos ... minun *omatuntoni* ei antanut mukiin ennen kuin...»

»Älä *sinä* puhu omastatunnosta!» huudahti Kalenius. »Mutta nyt minä
alan käsittää: sinä luulet, että minä aikoisin ottaa Paloapuyhtiöltä
vakuutusmaksun vakuuttamattomista rakennuksista.»

»No niin.»

»Pyh! Sinä itse olet sellainen roisto.»

»Hauku vaan, mutta kyllä minä asiasta selvän otan. Minä saatan nyt käydä
Stenforsin puheilla.»

»Sieltä sinä potkun saat.»

»Sama se. Paraiten potkii se, joka viimeiseksi potkii.» Mikko nousi jo
lähteäkseen.

»Et taida luullakaan, että minä tiedän senkin, sinun entisen
petkutuksesi?»

Kalenius raivostui niin että ajoi Mikon ulos, mutta ennenkuin tämä ehti
pihasta lähtemään huusi hänet vielä sisään. Ja Mikko meni. Sillä välin
oli Kalenius muuttunut. Hän kutsui Mikon istumaan pöydän ääreen, asettui
itse vastapäätä. Hetkisen vaiti oltuaan alkoi hän sanoa:

»Kuule Mikko, enkö minä ole tehnyt sinulle monta palvelusta?»

»Noo ... palkan sinä olet niistä saanut.»

»Niin, mutta monta sellaista palvelusta, jota moni muu ei olisi tehnyt
palkankaan edestä.»

Mikko nauroi vingahti:

»Kun olet tehnyt, niin oma asiasi! Kyllä olet saanut hyvän palkankin.»

»No noh, mutta ota nyt huomioosi, että jos sinä ilmaiset tämän, on
minulla yhtä ja toista sinun päällesi ilmoitettavaa, joka ei tule
sovitetuksi muualla kuin linnassa ja raippavitsoilla.»

Mikko pelästyi niin että kieli alkoi sammaltaa, kun hän koettaen
ryhtiänsä säilyttää vastasi:

»Et sinä voi minun päälleni mitään todistaa.»

»Parempihan se sinulle niin olisi, mutta älä anna turhien luulojen
pettää itseäsi. Ajattele kuka minä olen.»

Voitonriemuinen ilme ilmestyi Kaleniuksen koko olentoon. Koputtaen
etusormellaan varoittavasti pöydän laitaan jatkoi hän:

»Näet nyt, Mikko, että sellaisten miesten kuin meidän on parasta olla
sekaantumatta toistemme asioihin.»

Levottomuus, joka väreili Mikon jokaisessa kasvojen eleessä, huvitti
Kaleniusta, joka yhä varmistui.

»Lähdetkö sinä kertomaan asiasta Stenforsille?» piinasi Kalenius.

Mikko oli nähtävästi aivan sekaisin.

»Jos annat edes sata markkaa mulle, sitten kun saat rahat...»

Kalenius purskahti kaikuvaan nauruun.

»Sittenkö sinun omatuntosi olisi vaiti, kuule, sinun *omatuntosi*, joka
sinut ajoi tänne?»

Mikon suu vetäysi vaistomaisesti noloon hymyyn ja sitten rupesi hän
lähtemään pois sanoen:

»No, puhutaan hänestä toiste.»

»Ei sanaakaan enää ikänä! Kuulitko? Nyt paikalla se päätetään, menetkö
sinä linnaan ja otat raippavitsoja 40 paria tuonne kapeaan selkääsi?»

»Ja teetkö sinä samoin?» hymyili Mikko.

Kalenius meni Mikon eteen ja kuiskutti silmät säteillen:

»Nuo paperit ovat vielä minun hallussani. Minä voin ne asiaksi tullen
polttaa sen sijaan että lähettäisin ne Helsinkiin. Stenfors oli päissään
eikä hän muista koko eilistä puuhaa. Ymmärrätkö sinä, Siikalahden Mikko?
Ja jos sinua huvittaisi ottaa selvää siitä toisesta jutusta, niin...»

»Niin mitä?»

»Luuletko sinä, että minulle on kovin vaikeata kadota tältä
paikkakunnalta?»

Vähän ajan päästä Mikko oikaisi kömpelösti kätensä ja virkkoi:

»No sovitaan pois.»

»Sitähän minäkin! Onko sulla rahoja mukanasi, että antaisit minulle
kymmenkunta markkaa, olis vähän tarpeita.»

»Lainaksiko?»

»Kuinka itseäsi paraiten huvittaa ... sopiihan panna Jumalan maksun
päälle.»

Mikko empi.

»Anna pois vaan! Sulla oli lurjun keinot mielessä, kun tänne tulit, eikä
satakaan markkaa olisi sinulle liian paljon siitä, etten laita sinulle
raippavitsoja.»

Ennenkuin Mikko lähti antoi hän kymmenen markkaa. Ovessa mennessään hän
vielä, ainakin jo kymmenennen kerran nöyrällä, sovittavalla tavalla
muistutti Kaleniukselle:

»No ollaan nyt sitten taas niinkuin ennenkin.»

Kalenius katsoi ikkunasta hänen jälkeensä, hykerteli käsiään ja nauroi
mielihyvissään.

       *       *       *       *       *

Päivällä haetti Kalenius eräällä ämmällä viinaa jostain salakapakasta ja
saatuaan pullon poveensa lähti nimismiehelle.

Stenfors siellä oli pahalla tuulella. Hän oli päivän kuluessa joutunut
tarkastelemaan papereitansa ja löytänyt sieltä useita laiminlyötyjä,
unhotettuja asiapapereita. Niiden lisäksi muistui mieleen yhtä ja
toista, joka kiireellisten huvittelemisten vuoksi oli lykkäytynyt
päivästä toiseen. Sinä päivänä ei kukaan päässyt hänen puheillensa.

Mutta kun Kalenius tuli jälkeen puolisen, otti Stenfors hänet vastaan
kuin enkelin. Kaleniushan oli asianymmärtäjä, jolle saattoi purkaa
virkatehtäväinsä yliluonnollisen paljouden ja raskaat vaivat. Ystävä
tiesi hyvän, helpottavan keinon:

»Pannaan plöröksi -- ja huolet hevosille.»

Stenfors ensin vastusteli ja nauroi, kun toinen pullonkin povestaan
pisti jonnekin nurkkaan. Mutta miten siinä vaikeroitiin virkamiehen
tuskia ja Kalenius laski yhä hullunkurisempaa ilvettä, niin jo
höyrysivät plörökupit ja elämä alkoi Stenforsistakin tuntua »vähän
ihmistenmoiselta.»

Kun pullo oli juotuna, sai kylän ämmä noutaa uutta. Niin sitä ryypättiin
ja juotiin, kunnes Kalenius nukkui Grönbergin hienonpuoleiselle
salonkisohvalle, Stenforsin vielä jaksaessa istua ja rallattaa pöydän
päällä kuojullaan.

Silloin koputettiin ovelle.

Stenfors ähkyi ja karjui jotain siihen tapaan, ettei saa tulla sisään.

Sieltä tuli suuri mies paksussa turkissa.

Stenfors ei hyvin kyennyt enää tuoliltaan nousemaan. Mutta kun
vastatullut heitti pois turkin päältänsä, lakkasi Stenfors mörisemästä
ja karjumasta. Juopumuksesta veltostuneille kasvoille nousi pelon ja
hämmingin tapainen ilme ja suu sopersi hyväksi-tekevän näköisenä:

»Anteeksi.»

Tulija oli Grönberg. Lävistäen tulisin katsein virkaveljeänsä, joka
pöydästä pidellen pysytteli seisomassa, otti hän kynttilän ja kävi
katsomassa, kuka se siellä sohvalla makaa. Kalenius rötkötti siinä,
luultavasti autuaallisissa unelmissa. Sanaakaan sanomatta herroille kävi
Grönberg kutsumassa rengit. Näiden tultua sanoi hän:

»Viekää nuo sinne renkituvan oviloukkoon makaamaan ja pankaa hevosloimi
alle, etteivät lattiata tahri.»

Esa tarttui Kaleniuksen kaulukseen kuin jyväsäkin suuhun. Ja kun ei
poika jaksanut oikein hyvästi kantaa sääristä, veti Esa herra Kaleniusta
nahkanaan yli pihan, ylös renkituvan rappusia ja laski koreasti
makaamaan oviloukkoon, mihin Kalenius jäi möristen kuorsaamaan. Sitten
palasivat he sisään, ottivat kainaloista Stenforsia, joka potki, raivosi
ja vastusteli, mutta seurasi kuitenkin renkien vetäessä ja kantaessa,
kaupungin mestarin tekemillä, siihen aikaan muodissa olevilla lihavilla
saappaan kärjillään kyntäen lumiseen pihaan syviä, mutkaisia vakoja.
»Siat!» äänsi Grönberg, kun oli saanut herrat pois huoneestaan, ja
silmäili nenä kurtussa ympärilleen. Kutsui piian sisään, pani siivoamaan
huonetta ja meni itse siksi aikaa keittiöön.




XXI.


Oli päästy huhtikuuhun. Aurinko valoi ihanaa lämpöä tuiman talven
jäykkään selkään, joka alkoi nöyrästi notkistua ja sulaa. Kinokset
ohenivat ja rappeutuivat päivä päivältä. Ilma huokui keväistä suloutta
ihmisten mielestä auliimmin kuin koskaan ennen. Uusi elämäntoivo heräsi.
Kuolemaa ei enää pilkattu. Luonnon hymy oli kuin leipää.

Kotiin tultuansa oli Grönberg kyllä kuullut, että Hautalan Janne
sairasti, mutta monet virkavelvollisuudet ja puuhat olivat häntä
estäneet käymästä tervehtimässä ystäväänsä. Eräänä päivänä hän sen
kuitenkin otti vasiten tehdäkseen. Nähtyään, kuinka laiha ja kuihtunut
tuo äsken vielä voimakas mies nyt oli, hämmästyi hän. Oikeinhan Jannen
kasvoilla olikin jo kalman väri, ja nimismies tuli sanoneeksi sen
huomionsa.

»Ette ole itsekään vahvistunut tänä vuonna», hymyili Janne. Ja
tosiaankin oli myöskin Grönberg heikko entiseen verraten.

Janne jaksoi tänään tavallista paremmin. Hänestä oli iloista, että
Grönberg *alentui* tullakseen häntä katsomaan. Juteltiin yhtä ja toista.
Grönberg kertoi, miten kelvottomasti Stenfors oli hoitanut hänen
virkaansa; paperit olivat epäjärjestyksessä, useita pieniä varkauksia
oli viime aikoina tehty eikä Stenfors ollut pannut niiden vuoksi kortta
ristiin. Mutta sitä hän ihmetteli, ettei kassassa ollut vaillinkia
ainakaan muuta, kuin ehkä joku kymmenmarkkanen. Janne puolestaan kertoi,
miten ne Kaleniuksen kanssa olivat juopotelleet, niin että ei suinkaan
siitä aikaa muuhun riittänytkään.

»Se on sillä tavalla, herra nimismies», jatkoi Janne, »että se, joka
aikoo kansan saada tottelemaan lakia ja noudattamaan järjestystä, sen
pitää olla siivo mies. Kun nimismiehet juovat ja repalehtavat ja tekevät
itse lainrikoksia, niin miten ne sitten uskaltaisivat muita sellaisista
syyttää?

Täällä on ollut oikein miespolvien ajat kelvottomia nimismiehiä, jotka
ovat näyttäneet huonoa esimerkkiä kansalle. Mikä kumma sitten on, jos
tavat ovat niin rappiolle menneet. Te olette minun aikani ensimmäinen
nimismies, joka käsitätte asianne oikein. Enkä minä sano sitä
kehuakseni, vaan siksi, että se on totta.»

Grönberg kyllä oli mies, joka ei kehumisista välittänyt. Mutta kun hän
sai ne juuri *tuolta* mieheltä, jonka herrainviha oli koko läänissä
tunnettu, hiveli sentään hyväilevä tunne hänen sydäntänsä.

»Minulle taitaa tässä tulla kuolemakin», jatkoi Janne ääni vapisten, »ja
olen ajatellut, että pitäisi järjestää asiansa ennen lähtöä ... ne ovat
vähän sekaisin joutuneet näinä vuosina.» Sairas pyyhki paidanhihalla
hikeä otsastansa. »Minulla on ollut aikomus antaa tämä talo pojalleni
Matille... Ajattelin kyllä pitää sitä itse vielä jonkun vuoden, kun olen
näinä viime aikoina velkaantunutkin, että olisin saanut niitä vähän
lyhenemään, mutta kaikkivaltiaan neuvoissa näyttää olevan toisin
päätetty... Ei tässä paljon perittävää ole, ne ovat nämä vuodet olleet
sellaisia, että...»

Tässä ääni sortui ja kätensä takapuolella poisti vanhus nopeasti
kyynelet silmistänsä. Grönberg oli kunnioittavasti vaiti.

»Toissapäivänä kuoli täällä meidän kopukassa Rantaniemen Juho», jatkoi
sairas vähän ajan kuluttua.

»Rantaniemen Juho?» ihmetteli Grönberg.

»Niin. Kolme, neljä vuotta takaperin oli sekin velaton mies. Takausten
tähden on nyt mennyt kaikki, samoin kuin monen muunkin. Me olimme
yhdenikäiset hänen kanssansa. Kun Juho tuli tänne ruokaa pyytämään, niin
... me itkimme molemmat... Enkä minä ole nähnyt kenenkään haukkaavan
pettua sellaisella halulla kuin Juhon. Miesparka oli varmaankin ollut
ilman ruokaa monta päivää ja taistellut kunniantuntonsa kanssa...»

Grönbergin silmään sattui musta pettuleivän kappale, joka oli pöydällä.
Ihmetellen kysyi hän:

»Tätäkö tekin syötte?»

»Sitä. Siihen asti kun se Juho tänne tuli, syötiin meillä vähän parempaa
leipää, mutta sitten ruvettiin itsellekin leipomaan samanlaista kuin
vaivaisillekin. Mun omatuntoni ei enää antanut myöten syödä parempaa,
ja totta puhuen ei olisi varojakaan. Ei sitä haluta syömisen päälle
juuri tehdä velkaa kovin paljoa, kun ei tiedä, kuka ne lopultakin saa
maksaa.»

Liikutettuna oli Grönberg vähällä kysyä, eikö hän saisi toimittaa
tulemaan yhtä mattoa jauhoja, mutta hillitsi innostustaan, koska pelkäsi
tarjouksella loukkaavansa Jannea. Viimeksimainittu jatkoi kertomustaan:

»Minä elän nyt aivan armopalasta, sillä velkojani ovat minua
hätyyttämättä osaksi ystävyydestä, osaksi taas sen vuoksi kun tietävät,
että poikani Matti ottaa talon ja kykenee maksamaan velat, kun saa
rikkaan vaimon.» Hän hymähti katkerasti. »Ja nyt minä pyytäisin, että
nimismies tekisi niin hyvin ja tulisi tänne jonakuna päivänä
kirjoittamaan meidän välille kauppakirjat.»

Sen Grönberg lupasi. Kun tämä vihdoin lähti pois, tuntui Jannesta olonsa
ihmeellisen keveältä, sillä nyt hän oli saanut päätetyksi talonsa
jättämisen pojalle. Luopuminen isännyydestä oli hänen luontoiselleen
miehelle uhri.

Porstuassa tapasi emäntä vielä nimismiehen ja sanoi itkien, ettei isäntä
suostu sairaanakaan syömään puhdasta leipää. Hän toissapäivänä leipoi
aivan sitä varten viisi rukiista kyrsää, mutta ukko ei niihin käsin
koske. Nyt hän pyytäisi, että nimismies puhuisi isännälle, kun ei se
muiden puheesta mitään huoli.

Grönberg palasi selittämään, että Hautalaisen puolelta on liian
yksipuolista kovapäisyyttä kieltäytyä sairaanakin syömästä puhdasta
leipää yksistään sen vuoksi, ettei kopukoissakaan muuta ole. Mutta Janne
oli jyrkkä. Puolileikissä hän sen lisäksi selitti, että Siikalahden
Mikko on jo kauan pitänyt tulessa sitä huhua, että heillä syödään
pitäjän jauhoista leivottua leipää ... »vaikka tuskin se meidän muori
sentään varkaisiin menisi, vaikka nälkäkin olis.» Nyt kun syödään
samanlaista leipää kuin kopukassakin, ei sillä Mikollakaan liene aivan
paljoa muistuttamisen syytä.

Nimismies lähti talosta sydän ja pää raskaita tunteita täynnä. Hän näki
pihassa muutamia vaivaisia varjon tapaisina horjuvan ja kotimatkalla
tienvarsilla tapasi puutteen ja kärsimysten leiman jos jossain muodossa
painuneena jokaiseen, kenen vaan kohtasi.

Kun hän tuli kotiin ja istui tavallisen hyvin valmistettuun
päivällispöytään, ei ruoka ensinkään maittanut; jokainen maukas pala
tuntui olevan aivan kuin varastettu taikka saatu jollain epälaillisella
tavalla.

Hän alkoi ymmärtää Hautalan Jannea. Mutta tuo ymmärtäminen tuotti kipeää
tuskaa. Ainakin vielä tunsi Grönberg itsensä kykenemättömäksi Jannen
tavalla hankkimaan itsellensä tunnonrauhaa, sillä pettuleipä tuottaisi
hänelle varmaan kuoleman eikä hän tahtoisi kuolla vielä...

Melkein koskemattomina sai piika korjata ruoat, kun hän sairaan
näköisenä ja sortuneena siirtyi huoneeseensa.

»Tuskin se meidän muori sentään varkaisiin menisi, vaikka nälkäkin
olis», se pani Hautalan emännän sydämen rajusti sykkimään. Hän pakeni
tuvan yliselle, missä suuren tuskan vallassa vaipui polvilleen. Rukous
alkoi hänen suustaan vuotaa katkonaisin sanoin. Särkyneestä sydämestä
purkausi Jumalan eteen äänekäs tunnustus, että noihin viiteen kyrsään
hän oli ottanut jauhot pitäjän jauhotynnyristä, kun itsellä oli niin
vähän... Hän oli aikonut maksaa heti kun saadaan jauhoja... Mutta nyt
hän pelkäsi, ettei niitä enää koskaan saadakaan hänen eläessään, sillä
hän tunsi itsensä niin kummallisesti väsyneeksi, sydänalaa ja päätä
viilteli ikään kuin kuoleman kuristava koura. Pitäisikö hänen vielä
varkaana astua kaikkivaltiaan Jumalan kasvojen eteen... Ei hän ollut
koskaan ennen tullut asiaa siltä kannalta ajatelleeksi, sillä
takaisinmaksamisen mahdollisuus näytti aina niin varmalta. Miksi se nyt
niin mahdottomalta näytti, hän ei käsittänyt itsekään, eikä sitä edes
ajatella voinut, sillä tuska vyöryi ylitse kuin aalto ja peitti
näkymättömiin.

»Varas», äänsi hän, kun katkonainen rukous oli loppunut, tuijotellen
elottomilla, tylsistyneillä silmillään pimeään nurkkaan. Silloin tällöin
paineli hän sydänalaansa käsillään ikään kuin poistaakseen sieltä jotain
tuskaa tuottavaa kipua. Mutta sekin tapahtui ikäänkuin vaistomaisesti,
ohimennen; *sielussaan* ei hän näyttänyt enää näitä kärsimyksiä
tuntevan.

Moneen päivään ei hän ollut enää hetkeksikään saanut käännetyksi pois
ajatuksiaan jauhotynnyristä, jonka niukat varat hupenivat ja tekivät
loppua, vaikka hän joka päivä niitä yhä säästäväisemmin käytti. Hän
arvasi, ettei hänen miehensä tiedä niiden olevan niin lopussa, eikä hän
tahtonut voida mitenkään mennä kuolevaa vaivaamaan sellaisilla
maallisilla asioilla, se kun tuottaisi sille tuskaa ja ajattelemisen
vaivaa. Poikain ja piian huomasi hän päivä päivältä käyvän
synkkämielisemmiksi ja hän ymmärsi, että ne äänettöminä valittamatta
kärsivät nälkää...

Uuteen suurukseen oli vielä monta kuukautta.

Hän ei enää rukoillut, huulet olivat lakanneet liikkumasta. Ristitetyt
kädet helmassa istui hän vaatekasassa, ajatukset nähtävästi pysähtyneinä
tuijotellen yhä tuonne pimeään nurkkaan. Miten syvillä kuopilla posket
olivat ja miten keltainen niiden väri!

Joku kuului tulevan rappusissa. Kuulihan emäntä sen, mutta tajuntaan ei
se pystynyt. Ja vaikka silmät olivat auki, ei hän näyttänyt ensinkään
huomaavan sitä, kun Matti tuli, seisahti hänen eteensä ja alkoi
puistella olkapäistä...

Aurinko pilkisteli sisään pienistä räystäsikkunoista sen verran, että
vintissä oli valoisa. Katsellessaan hetkisen äitinsä tuijottaviin
silmiin, joista älyn ilmeet näyttivät hetkiseksi poistuneen, rupesi
poika vapisemaan. Vapisevin käsin nosti hän äidin kainaloista ylös,
sulki syliinsä ja kamalan tuskan värittämällä äänellä kuiskasi:

»Äiti ... mikä äidin on? Onko äidillä nälkä?» -- --

Äiti toipui vihdoin ja alkoi selittää pojalle, joka yhä piteli häntä
sylissään, ettei hänellä ole enää jauhoja, mistä keittää huomenna, kun
tänään panee viimeiset velliin ... eikä hän tiedä ollenkaan, mistä
hänelle uskottaisiin velaksi, kun on ennestään niin paljon velkoja...

»Isälle leivottuihin kyrsiin minä varastin jauhot... Minua nyt Jumala
rankaisee, etten saa enää mistään jauhoja.»

Matti ymmärsi, että äidin hermot pitkällisen rasituksen ja jännityksen
tähden olivat siksi riutuneet, että hän ensisijassa tarvitsi lepoa.
Mutta että myöskin äidin olisi *nälkä*, se hänelle nyt vasta ensikerran
oli juolahtanut mieleen ja samalla uneksivasta tilastaan herättänyt
eloon lämpimän rakkauden henkäyksen tuota kalpeata, kärsivää hyväähenkeä
kohtaan. Hän suuteli äidin ohuita huulia ja kalvenneita poskia -- mitä
hän ei ollut tehnyt sen jälkeen kun äidin sylissä paitaressuna uinaili.

Matti vei äidin alas ja pakotti hänet puoliväkisin sänkyyn lepäämään.
Itse lähti hän oitis kirkonkylän kauppiaaseen ja toi sieltä kotiin
jauhomaton. Sillä aikaa oli äiti jo noussut ylös. Kun Matti meni häneltä
kysymään jauhopuodin avainta, säpsähti hän, kuka tietää miksi. Mutta kun
Matti selitti, että hän on tuonut jauhomaton, pääsi äidiltä huudahdus:

»Jauhomaton!»

Nopeasti etsi hän avaimen ja riensi avaamaan ovea. Kun Matti selästään
laski maton lattialle, kiersi äiti kätensä hänen kaulansa ympäri, mutta
ei saanut mitään sanotuksi.

Matin poistuttua puodista maksoi emäntä ensimmäisenä pitäjän
jauhotynnyriin sieltä ottamansa lainan. Otti sitten isää varten leivotut
leivät, vei ne tupaan, paloitteli, jakeli omalle väelleen ja kaikille
vaivaisille palan kullekin. Itse meni hän viemään palaset pihatupaan.

Se oli iloinen ilta Hautalan kopukassa. Mutta hetken kuluttua joutui
emäntä uudestaan äkillisen kuumepuuskan käsiin. Koko talo näytti kohta
olevan mullin mallin.

Vanha isäntä, jota nyt ei ehditty käydä monestikaan illan kuluessa
katsomassa, ei siitä kuitenkaan nurkunut. Tuontuostakin pyyhki hän
kyyneleen silmästään, koputti tuvasta jonkun luoksensa ja kyseli:

»Kuinka äiti voi?»

Äiti alkoi heti odottaa kuolemaa. Hänestä oli nyt niin hyvä olla, kun
tunsi olevansa kaikesta sovinnossa Jumalan kanssa. Pari viikkoa kesti
riutunut ruumis, sitten jäi Janne leskeksi.




XXII.


Tällä kertaa putosi kevät kuin suoraan taivaasta. Kaksivuotisen talven
hyinen selkä köyristyi, pehmisi, suli ja hävisi. Kevätär avasi ihanat
silmänsä ja niiden ihmeteltävä loiste sai toivottomuuteen vaipuneet
sydämet uudelleen sykkimään rakkaudesta elämään. Se henki hurmaavaa
tuoksuansa ja täytti sillä ilman. Suomen *maankin* sydän alkoi sykkiä.
Aivan kuin kevätär olisikin odottanut tuota elonmerkkiä se heti avasi
hempeän ruusuilla täytetyn sylinsä ja pehmeillä, näkymättömillä
kätösillään kylveli jokaiseen maamme kolkkaan väririkkauden, joka näytti
meistä verrattomalta. Hengellänsä hehkutti se suloisen hien pelloillansa
hyöriväin miesten ja naisten laihtuneille, kalpeille poskille ja vetäisi
samalla niihin elontoivosta hehkuvan, rusottavan värin.

Vedet aukenivat. Merien helmasta sukeutuivat liputetut laivat jauho- ja
siemenlastineen rannoillemme ja etelätuuli kantoi pehmoisessa selässään
viestit niistä syvälle sydänmaihin. Siellä kyllä ei osattu käsiä
taputtaa eikä ilolippuja vetää tankoihin, mutta kyllä ilosta itkeä
osattiin. Kuormastoina siirtyivät jauhoja siemensäkit rannikolta
sydänmaille kulkien monipoimuisilla maanteillä vakavina, monimutkaisina
jonoina kuin onnesta taistelevan miehen varma tulevaisuus. Sydänmailla
jauhokulit samaapäätä muutettiin leiviksi. Kiusatut ihmiset saivat syödä
ja kehuivat kasvot ilosta loistaen, etteivät olleet koskaan ennen
elämässään saaneet niin hyvää leipää. Uudelleen alkoi kuulua kateissa
ollut lasten iloinen remakka; paimentorven salojen kaikuja muistuttava
sävel rupesi saamaan tavallisen, oikean luonteensa. Silloin hento
kevätär äkkinäisestä paljosta puuhasta uupuneena vetäysi lepoon ja jätti
sijansa kesälle, joka kevättären puuhatessa oli itsensä monipuolisesti
valmistanut suureen kutsumukseensa ja astui nyt esiin hyvin
valmistuneena iloisin kasvoin.

Kohta keväimen tultua nälkä ja taudit hellittivät ja ihmiset valtasi
kuumeentapainen toimeliaisuus. Jos olivatkin voimat työntekoon heikot,
niin sitä suurempi oli into. Ikäänkuin kestetyitä kärsimyksiä
korvatakseen ja koettelemusten kiirastulessa karaistua, yhä uudelleen
heräävää luottamusta, tuota Saarijärven Paavon horjumatonta
isänmaanrakkautta palkitakseen työnsi isänmaa povestaan sellaisen
kasvullisuuden, jota ei ollut nähty miesmuistiin.

Siikalahden Mikolle oli säästynyt viljaa. Mutta kaikista merkeistä hän
nyt ymmärsi ja päätti, että hinta tulisi ensi syksynä halpenemaan.
Harvat omapitäjäläiset hänen puoleensa edes siementen tarpeessa
kääntyivät.

Mutta eräänä päivänä sai hän mieluisat kaupat. Viisi vierasta miestä,
varustettuina takausvelkakirjoilla, joiden kelvollisuuden nimismies oli
todistanut, lainasi häneltä 20 tynnyriä rukiita eikä tinkinyt hintaa. Ne
olivat niin siivoja miehiä, että Mikko vielä kahden viikon kuluttua otti
erikoisesti puheeksi, kuinka ne olivat tarkkoja, etteivät edes viimeistä
mittaa tahtoneet kukkurassa, -- »vaikka kyllä minä sen kukkurassa
mittasin», selitti hän. Mutta sitten joku alkoi peloitella Mikkoa, että
häntä oli petkutettu. Mikko tuli epäluuloiseksi siihen määrään, että
lähti kuulustelemaan miesten kotipaikoille. Siellä ei ollut ikänä
kuultukaan sennimisistä miehistä.

Kun hän viikon päivät kuulusteli, saamatta vähintäkään vihiä jyväin
lainaajain kotiperästä, ymmärsi hän, että kauppa oli ollutkin
epäedullinen, eikä sen erän perästä siitä mieluisasti puhunut.

Sitä innokkaammin hän nyt oluttehdasta rakensi jokirannalle, omalle
sarallensa, oli umpimielinen, mutta ei murheellinen. Ihmiset ymmärsivät,
että hän toivoi uudesta puuhastaan paljon.

Hautalan Jannen haudan päällä alkoi jo ruoho viheriöidä tuon halavan
alla, josta viimekeväinen myrsky repäisi toisen haaran. Siellä lepäsi
Janne, siellä myöskin hänen lempeä, kärsivällinen »hyvä-henkensä». Kun
viimeksimainitun kirstun kansi laskettiin kiinni ja sinne kätkettiin
kuolleen hymyilevä suu, tuntui monesta kuin muutamia herttaisia
auringonsäteitä olisi samalla kertaa kätketty haudan synkkään pimeyteen.

Halavan lehdet kuiskailivat hiljaa ja tuuliviiri multaushuoneen katolla
oli vaiti. Päivän toisensa jälkeen sai luonto rauhassa uinailla
hautuumaan hiljaisella kentällä ja pehmoisella varmuudella syliinsä
kätkeä viime kuukausien aikana avatut lukemattomat haudat. Se oli
melutonta, kunnioittavaa surujuhlaa. Ohikulkijan sielun valtasi syvä,
surumielinen tunnelma, jonka vaikutuksesta moni pää paljastui ja
rinnasta nousi kumiseva huokaus, mikä sanoja selvemmin ilmaisi, että
kärsimyksen koulussa oli opittu jotakin. Jälelle jääneet, ne jotka
huokailivat, vaistomaisesti tunsivat ihmeen kautta pelastuneensa
taistelutantereelta, missä Suomen kansa lapsesta vanhukseen asti oli
taistellut *kansan olemassaolon puolesta* ankaran taistelun.

Kuka tuttava seisahtuikin Hautalan Jannen haudalle, kyllä hän siinä
rintaansa sai selittämättömän, vakavan tunteen. Tuossa miehessä oli
ollut jotain erikoista. Hänen luonteensa ja käytöksensä ei suinkaan
liene monelle ollut rakastettu. Mutta sittenkin häntä kaivattiin,
rakastavalla kunnioituksella muistettiin. »_Jos te peritte tämän
toverinne ominaisuuksia ja jätätte ne taas perintönä lapsillenne, niin
Suomen kansa ei sorru koskaan, vaikka sillä olisikin nälkä_.» Tuon
kuvernöörin lähettämän tervehdyksen oli Varpulan Valee uskollisesti
saattanut kuntalaistensa tietoon. Viimeiseksi kertoi hän sen Jannen
hautajaisissa. Siihen nuoret ja vanhat yhteen suuhun hymisivät, että se
oli ihan niinkuin maaherra oli sanonut. Sellaisia lauseita usein pannaan
suurten miesten hautapatsaisiin. Jannen haudalla seisoi valkoinen
puuristi, mihin mustilla, kömpelöillä kirjaimilla oli maalattu hänen ja
hänen vaimonsa nimet, syntymä- ja kuolinpäiväin määrät sekä yksi pitkä
virrenvärssy. Silloin kyllä haudallakävijät muistivat ja kertasivat
noita kuvernöörin sanoja. Nyt ne ovat jo unohtuneet. Puuristi Jannen
haudalta on hävinnyt, muisto hänestä on hälvennyt, sekaantunut
katovuoden uhrien lukemattomaan epämääräiseen joukkoon.

Kesä hallitsi voimallisesti aikansa. Ja kun sen tuli jättää sijansa
syksylle, notkuivat tähkäpäät raskaan viljan painamina maahan asti.

Silloin laskettiin sirpit. Riemuitsevin sydämin ja iloisin katsein
riensi ken kynnelle kykeni leikkaamaan lyhteisiin luonnon runsaita
antimia. Kateissa ollut hymyily palasi takaisin leikkimään
harmaa-päävanhuksen samoin kuin nuoruutensa keväimessä elelevän
nuorukaisenkin huulille. Suloisen syysillan ihanassa hämärässä kajahteli
taasen nuorison raikas laulu. Mutta se oli entisestään hiukan muuttunut.
Siitä oli poissa tuo puukon ja malmarin herättämän innostuksen uhma.
Neitonen liverteli ilmoille kaihon rakkaudenkaipuunsa ja nuorukainen
vastasi siihen joskus vakavin, joskus leikillisin sanoin, mutta aina
kiertelemättä tunnustaen tahtovansa rakastaa. Kolkko kärsimyksen aika
oli hetkiseksi kuolettanut inhimilliset tunteet; ne heräsivät taas eloon
kyntämään vanhoja ja kuitenkin aina yhä uudistuvia uriaan.

Eräänä paahteisena elokuun päivänä astelivat Varpulan Valee ja Hautalan
Matti -- joka jo oli tuonut emännäksi taloonsa Märkäsen Annikan --
rinnakkain, sirpit olalla vainiolle päin. Iloinen oli miesten katse ja
keskustellessa helähtelivät äänet niinkuin helähtelee eheän, varman
talonpojan ääni silloin kun hän tuntee ettei tarvitse kumartaa muita
kuin Jumalaa.

»Katsos», huomautti Valee, »Siikalahden Mikko se häärii nytkin tuolla
oluttehtaan kentällä.»

»Usein näkyy kapteenikin siellä käyvän. Minä vaan ihmettelen sitä, ettei
niille jo ole tullut suurempaa riitaa.»

»Miksi niin?» nauroi Valee.

»Noo ... kumpikin haluaa, mikäli mahdollista, toistansa petkuttaa.»

»Hm. Minä pahoin pelkään, että siitä Stoltista tehdään kunnan esimies.»

»Stoltistako?»

»Niin, ne ovat niin kummallisia ja monihyväisiä ne pitäjän miehet.»

»Jos isä eläis, niin kyllä se varmaankin jyryn nostaisi siitä puuhasta.
Mutta eiväthän ne nyt niin hulluja ole pitäjäläiset; eihän tuo osaa edes
kunnolla suomea puhua.»

»Niitä on paljon, jotka häntä siihen pitävät ainoana kykenevänä, kun ei
kirkkoherra suostu rupeamaan.»

»Eikös siinä pidä olla kirjurikin?» muisteli Matti, joka ainoastaan
hämärästi tunsi uuden kunnallisasetuksen pääpiirteitä. Valee selitti,
että kyllä kirjurikin tarvitaan ja että tämä samalla tulisi olemaan
n. s. kunnallislautakunnan esimies. Valee kuului komiteaan, joka oli
asetettu tekemään ehdotusta uuden kunnallishallinnon järjestämiseksi.
Kuultuaan, mitä kaikkea kunnallislautakunnan esimieheltä vaaditaan,
sanoi Matti tavallisella avomielisyydellään:

»Mutta tehän siihen virkaan olisitte kaikista sopivin.»

Valee selitti, ettei hän luule siihen kykenevänsä, vaikka olivathan ne
siellä komiteassakin jo muutamat sitä hänelle suottailleet.

Jatkaen innokkaasti keskustelua saapuivat miehet sarkojensa kohdalle ja
hyppäsivät juuri pellolle, kun ohitse ajoi Grönberg. Hän pidätti
hevostaan ja tervehti. Miehet astuivat takaisin maantielle, ja Valee
alkoi kysellä, mitä käräjiltä kuuluu. Grönberg alkoi selittää. Tuo
muutamia vuosia sitten tehty murha alkoi tulla Vennun syyksi varmasti,
mutta hänen osallisuuttaan jyväin varkauteen näytti olevan hyvin vaikea
todistaa. Ella sitä vastoin ja ne toiset olivat jo selvästi syyllisiksi
todistetut; tuomiota ei ollut heillekään vielä annettu ennenkuin
Vennunkin suhteen päästään johonkin varmuuteen. Muita juttuja oli ollut:
muutamia salapoltto-, tappelu- ja varkaus-juttuja.

Grönberg näytti iloiselta. Ja kun hän sitten loi huomionsa vainiolle,
mistä leikkuuväen iloinen hälinä kuului, herätti hänessä erityistä
huomiota muuan Varpulan saralla oleva mies, joka oli paidankin päältään
heittänyt kuhilaalle ja verhona vain housut jaloissa leikkasi hurjalla
kiireellä pitäen äänekästä suukopua.

»Kuka se on?» kysyi hän.

»Kastori. Sen teki niin mieli leikkaamaan, sanoi tulevansa puodissa
aivan kipeäksi, jollei pääse mukaan. Siellä on Klitsi itsekin.»

»Vai niin. Mikäpä ihme se onkaan, että ruisvainio nyt ihmisiä puoleensa
vetää. Mutta tuosta »laitoksesta», sanoi Grönberg viitaten
oluttehtaalle, »me saamme vielä monta harmia.»

»Onkohan niin?»

»Varmasti. Mutta jos eletään, niin koetetaan mitä voidaan panna sen
vaikutuksia vastaan.»

Grönberg antoi hevosen jo lähteä.

Hän kääntyi taaksepäin ja huudahti viitaten Esaan, joka istui
takaistuimella:

»No vielä yksi uutinen! Tästä Esasta tulee uusi jahtivouti.» Esa
naurahti, ja miehet molemmin vakuuttivat, ettei siihen virkaan sen
sopivampaa miestä olisikaan..

»Katsokaas, -- mitä se Siikalahden Mikko siellä huutaa?» huomautti
Matti. Havaittiin, että Mikko karkoitti kiljuen ja kivillä heitellen
muutamia kerjäläislapsia, joita oli hänen peltonsa pientareelle
istahtanut ja jotka siinä perkasivat tähkäpäistä jyviä suuhunsa ja
riipivät kuminoita.

»Mikolla on omat murheensa», naurahdettiin.

»Mutta onko se Kalenius todellakin kadonnut paikkakunnalta», kysyi Valee
vielä.

Oli. Nimismies kertoi lyhyesti, että hän oli saanut pyynnön maalaisten
paloapuyhtiöltä ottaa hiukan selvää Kaleniuksen asiamiestoimesta. Eikä
se turhaa ollutkaan. Mies oli nostanut kahden eri kartanon palorahat,
jotka eivät olleet palaneet. Mistä lie vihiä saanut siitä, että perillä
ollaan, kun osasi niin paraiksi karata. »Mutta on siinä asiassa
sekaantuneina hiukan muitakin, vaan -- suu poikki miehet! Hyvästi.» Hän
loi kieron silmäyksen Siikalahden Mikkoon, joka kappaleen matkan päässä
juuri nousi maantielle.

Vilkkaasti juoksi Grönbergin hepo pitkin pölyävää, tasaista tietä.
Pelloillaan töissä olevat ihmiset tervehtelivät, miehet järjestään
nostelivat lakkia. Esallekin päitä nyökytettiin ja »päivää» huudettiin.
Grönbergin mieli oli raikas. Hän näki, tunsi noissa tervehdyksissä
piiriläistensä ystävällisen, rehellisen tunnustuksen, tiesi, että nuo
miehet eivät nöyryyden ja imartelun halusta lakittele häntä, vaan siksi,
että ne pitävät hänestä. Tuo tunnustus oli täällä vaikea saavuttaa,
siksi oli se myöskin kallisarvoinen. Sitäpaitsi oli hänen mielensä
iloinen käräjätapahtumista. Vennulla on ainakin kaksitoistavuotinen
vankeus edessä. Käräjäjutun kestäessä oli hän vasta oikein tullut
tuntemaan, mikä vaikutus sillä miehellä oli ympäristöönsä. Se vaikutus
oli nyt lakkautettu. Katovuoden kärsimykset olivat kansaa nöyryyttäneet
muuten, kuumeentapainen tuska oli ikäänkuin sen verta puhdistanut. Sen
uusia, hyviä aikomuksia, näki joka askeleella...

Hän piti onnenansa saada olla juuri täällä, näiden ihmisten seurassa,
sillä tulevaisuus näytti nyt niin valoisalta: pelto antoi runsaasti
ruokaa kansalle, hän tunsi ymmärtävänsä kansaa ja kansa häntä.

He haastelivat vilkkaasti Esan kanssa. Esastakin oli kadonnut entinen
omituinen ärtyisyys ja umpimielisyys, hän saattoi jo nauraa, jopa
leikkiäkin laskea. Mies luultavasti katseli tulevaisuuteen hänkin.

Kotia lähetessä jäi Esa vainiolle ja poikkesi nimismiehen leikkuuväen
luokse. Pientaretta pitkin astuessaan näki hän jo etäältä, että hänen
vaimonsakin siellä oli leikkuuväen joukossa. Tuolla, vähän erillään
muista, olivat hänen lapsensa, seitsenvuotias tyttö ja kolmivuotias
poika. Ne tietysti peräilivät isän tuloa, koska sen huomasivat ja
vastaan juoksivat. Esa istui pellon pientareelle, otti pienen pojan
syliinsä. Sillä oli isän terävät silmät ja nerokas suu. Tytöllä taas oli
äidin hiukan hoilaavat silmät.

Esa ei puhunut mitään. Lapset kumpikin vuorostaan isälle kertoivat ja
tarinoivat lapsellisia juttujaan. Aivan kuin salaa pisti hän pojalle
suukkosen. Tuuli huojutti hiukan tähkäpäitä, jotka hiljaista, kuiskaavaa
ääntä pitäen koskettelivat ja tapailivat isän selkää ja käsivarsia,
samalla kuin tämä, nähtävästi kaunisten mielikuvien vallassa,
rauhallisen tyynenä katseli lapsiansa ja kuiskaili heille tuontuostakin
hellän, hyväilevän sanan.





_Herman Bang_ (s. 1858) on herkkähermoinen ja tuulien tuutima
tanskalainen kirjailija, julaissut runoja, romaaneja, kertomuksia ja
näytelmiä. Sitä paitsi on hän toiminut kriitikkona, luennoitsijana,
näyttelijänä ja teatteriregissörinä. Aikaisemmin kuulunut realistiseen
suuntaan, tietysti silloinkaan voimatta kieltää hermokasta ja
haavemielistä luonnettaan, mutta on viimeaikaisissa teoksissaan, joihin
kuuluu 1907 julaistu novelli "Väkevin" (Staerkest) syventynyt yhä
enemmän mystillisyyteen.




Istuimme "eläintieteellisessä puutarhassa" ravintolan edessä. Valkoset
kukat loistivat mailleen vaipuvan auringon paisteessa omituisella ja
räikeällä hohteella -- kukat saavat fosforin hohteen ukkosilman edellä
-- kuten missäkin tulihelyissään. Edessämme suuressa lammikossa
leikkivät flamingot levottomina lepattavine, vaaleanpunaisine siipineen,
jotka olivat kuin kämmekät vedenpinnan ylitse kohonneina ja liehuivat
tuulenhenkäyksissä. Ja korppikotkien kirkuna -- kun kumarruimme
eteenpäin pöytämme ylitse, saatoimme nähdä ne, pimenevissä, varjojen
kietomissa häkeissään, joissa ne ojentelivat paljaita,
kummituksennäköisiä kaulojaan -- viilteli kuin vääntökairan vinkuna
torvisoittokunnan melun lävitse.

François Carville, joka alinomaa (levotonna kuin nainen rajuilman
edellä) siveli koneellisesti ja hermostuneesti otsaansa kädellään,
sanoi:

-- Mitä ne soittavat?

-- Salomea.

Vastaaja oli Raolo Bratianu.

-- Kuinka salamat ovat vaaleita, sanoi Francis Ewelyn ja siirsi viheriää
lasiaan.

Leimahti uusi salama -- vain valkosena juovana väräjäväin lehtien yllä,
ja kerjäläiset ammottelevine kurkkuineen päästivät uuden ja jälleen
uuden salaman välähtäessä nurisevan valituksen, ja saukot palavine
silmineen ja vavisten kauttaaltaan limaisine ruumiineen, valittivat
mäkättävällä äänellä.

-- Mitä ne soittavat? kysyi François Carville uudestaan ja liikutteli
lakkaamatta käsiään.

-- Salomea, sanoi Raolo uudestaan ja puhalteli alinomaa egyptiläisen
paperossin savua sulettujen huultensa välitse, ikäänkuin tahtoisi
täyttää ukkosilman sen vaaleansinisillä ja moninkertaisilla kiemuroilla.

-- Kuinka koivut loistavat, sanoi Ewelyn hiljaa.

-- Niin, sanoi Raolo, jalopeurain valituksen kohotessa rautahäkeistä,
korahdellen kuin sotaurhon hengitys, kun hänellä painajainen ratsastaa.

-- Koivut ovat neroja puiden keskuudessa.

-- Tulkaa!

François se näin huusi puoliääneen ja vaikeni jälleen -- samassa kuin
repeävä räjähdys iski alas jyrisevältä taivaalta, pannen kaikkien
häkkien rautaristikot rämäjämään ja kitajamaan. Ja yhdellä kertaa,
kaikista rautaverkoista, kaikista häkeistä ja lammikoista ja tuhansista
suojuksista parahti esiin tuhansien eläinten, petojen, lintujen ja
matelijain huuto, _yksi ainoa_ huuto parahti esiin ja hajosi jälleen
tuhansiksi ääniksi elefanttien väristen nostaessa vapisevat kärsänsä ja
koleasti mylviessä, ja norsunluuhampaiden välkkyessä välähtelevissä
salamoissa.

Lammikkojen ylitse räpyttivät flamingot lamautuneine siipineen, ja
pelästyneet korppikotkat piilottivat paljaat päänsä ja laahasivat
ruumiitaan häkkien santaa myöten.

-- Istukaa, sanoi Raolo tuimasti, ja musiikin yhä kaikuessa torvista,
sanoi hän:

-- Kuulkaa toki Salomea.

Uuden salaman leimahtaessa nostivat kaikki sadat pöllöt äänettömät
siipensä ja vinkuivat kuin rutonlyömät rotat -- ja maakotka putosi häkin
huipulta, putosi halki ilman, sillä siipensä eivät sitä kantaneet,
putosi kuin mikäkin kuollut.

Ja loitommalla valitti kamelikurki kuten ulvova koira, ja Menelikin
leijona oli noussut kauhistuneena riippumaan häkkinsä rautaristikoista
-- helakanpunaisena, ikäänkuin valuen verta.

Olimme kaikki vaiti.

Sitte kuulimme vielä hirvien hennon vingunnan -- kun soitto vaikeni.

-- Tulkaa, menkäämme sisälle, sanoi Ewelyn.

-- Nyt alkaa sataa.

Ensimäiset pisarat putoilivat raskaina pöydän pintaa vastaan, ja me
nousimme.

-- Tule, Carville, sanoin ovelta.

-- Tule, Carville, toistin, ja hän tuli.

Ainoastaan Raolo Bratianu jäi seisomaan valkoisen häkin eteen ja antoi
sateen virtailla ylöspäin käännetyille kasvoilleen, jalopeurain
mylvinnän kuollessa äkillisessä hiljaisuudessa kuin hitaasti haihtuva
huokaus.

Istuuduimme erääseen nurkkaan, tilasimme ruokaa, ja se tuli, ja me emme
syöneet, mutta unhotimme ruokalajit lautasillemme -- kun François
Carville, joka istui perimmäisenä nurkassa, hyvin solakka ruumis
painuneena kokoon melkein myttyyn, alkoi puhua Ceylonista, merkillisen
kiihtyneenä (me olimme kaikki kiihtyneitä, ikäänkuin kaikkien
pelonvärisyttämäin eläinten parunta ja tummat varjot olisivat kutsuneet
kaikki kasaankietoutuneet salaisuudet esiin; ja kaikki muistelmat, ja
kaikki muistot, joilla ovat turvonneet huulet, olivat ne kutsuneet esiin
rämeistä, joissa nämä lepäävät: ja ne ojenteleikse tietoisuudessamme,
kuten käärme ojenteleikse mutaisessa virranuomassa, lipoen kieltä
suussaan) -- François Carville alkoi puhua Ceylonista ja Intiasta ja
budhalaisten kasvoista ja fakireista, itsensä kiduttajista, jotka
hautauttivat itsensä elävinä.

-- Heidän tahtonsa, sanoi hän (ja valkoset kädet, joita hän piti
puristettuna polviensa ympäri, näyttivät vielä valkosemmilta): Heidän
tahtonsa tappaa heidän oman ruumiinsa, jotta se muuttuu jäykäksi ja
kylmäksi. Ja tarvitsematta vetää henkeään, he eivät tarvitse mitään
ruokaa eivätkä auringon valoa.

-- Niin, niin, olen nähnyt sen, sanoi hän kiihkeästi Raoloon kääntyen.

-- Mutta minä uskon teitä, vastasi Bratianu hymyillen, mutta
pohjoismaalainen herra oli kääntänyt ruskettuneet kasvonsa François
Carvilleen ja katseli häntä lakkaamatta.

Mutta François Carville jatkoi kertomustaan:

-- Olen nähnyt, kuinka heidät haudattiin ja kuinka he olivat aivan
kuolleen näköisiä -- kuolleen, vaikka he kuitenkin elivät.

Pohjolan mies liikutti huuliaan:

-- Tahto on väkevä. Se voi tappaakin.

-- Kuolevain tahto on väkevä, sanoi Ewelyn (ja hänkin puhui omituisen
hätiköivästi, ikäänkuin sanat olisivat tulleet ilman että hän oikeastaan
tahtoi niitä sanoa ja vastoin hänen tahtoaan):

-- Se selittää kaikki kummitusjutut.

-- Kummitusjutut, sanoi Raolo. Kuinka tarkotatte?

-- Joo, vastasi Ewelyn ja hän istui nyt melkein samoin kuin Carville
ennen: enteet -- enteet esimerkiksi, ne voivat olla kuolevan tahdon --
hänen ajatuksensa luomia. Ajatuksen voima kasvaa, kun sen täytyy haihtua
tyhjiin.

Hän vaikeni tuokion, ennenkuin hän taasen jatkoi samaan tapaan:

-- *Minun* kuoleva äitini valtasi muut ajatuksellaan -- voitti
välimatkan -- kolme peninkulmaa, kolmen peninkulman päästä ilmaisi hän
ajatuksensa ystävilleen...

-- Näkivätkö he hänet? sanoi Carville ja hänen äänensä kuului siltä kuin
olisi valoisassa ravintolassa ollut aivan pimeä yö.

-- Eivät, vastasi Ewelyn. Se onkin ihmeellistä... Mutta ajattelen usein,
että ajatusten näkymättömät aallot -- ajatustemme salatut langat,
vierivät matkallaan toisiin aaltoihin ja lankoihin ja niin saapuvat ne
vääristyneinä määräänsä, sen luo, jota ajatellaan -- mutta perille ne
saapuvat...

-- Mutta oikeastaan, sanoi Ewelyn (ja hänen silmänsä tuijottivat
häipyvinä salin sähköruunuun) ei tämä kuulu asiaan, olen vain sitä
ajatellut...

-- Sillä äitini ajatus ilmeni aivan selvään sävelmässä.

-- Mutta kerro siis, sanoi Raolo ja sysäsi lasiaan pöytää vasten.

Ewelyn sanoi:

-- Siinä on vain vähän kertomista. On vain se: kun äitini kuoli -- hänen
vuoteensa vieressä oli urkuharmonio, pieni urkuharmonio aivan vuoteen
vieressä, ja vähää ennen kuolemaansa, vain muutamia minuutteja ennen,
pyysi hän siskoaan soittamaan erään virren erään virren, jota hän aina
oli rakastanut... Minä istuin vuoteen vieressä hänen kätensä kädessäni.
Oli kuin kylmyys olisi valunut hänen käsivarrestaan hänen jäykistyvään
käteensä. Silloin liikutti hän sormiaan aivan hiljaa ja hän tahtoi avata
silmänsä -- mutta ne olivat niin raukeat...

-- Mitä tahdot?

-- Mitä tahdot? kuiskasin aivan hänen korvaansa.

-- Sano terveisiä myös Rock Hillille, kuiskasi hän ja tahtoi kohottaa
käsivartensa eikä voinut sitä enää.

-- Roch Hiilillä asuivat parhaat ystävämme. Sinne oli kolme
peninkulmaa... He istuivat *kaikki* aamiaisella. He olivat jutelleet
joutavista asioista -- tuulista ja ilmoista. Silloin he yhdellä kertaa
ja kaikki kuulivat kolme, neljä säveltä, äänekästä, täytelästä säveltä,
urkujen säveltä, soivan, humajavan huoneen lävitse -- virren säveliä ...
ja sammuvan pois...

... Silloin sanoi emäntä:

-- "Nyt kuoli Mrs. Ewelyn..."

-- Ja he tiesivät, että hän oli kuollut.

Ewelyn vaikeni jälleen eikä kukaan meistä puhunut ennenkuin hän taasen
sanoi:

-- Hän oli saanut heille lähetetyksi viimeisen ajatuksensa, hän oli
pakottanut heidät sen tuntemaan -- mutta sävelten avulla.

François Carville nyökkäsi, mutta Ewelyn oli tuokioksi sulkenut
silmänsä:

-- Kuinka paljo on sellaista, mitä emme tiedä, sanoi hän.

Pohjoismaalainen herra katsoi eteensä samalla tuijottavalla katseella:

-- Niin, ihmisen tahto on väkevä, sanoi hän.

Mutta Raolo Bratianu sanoi:

-- Ei tarvitse olla kuolemaisillaan voidakseen nähdä "enteitä"...

-- Mitä tarkotatte? kysyi François Carville omituisen aralla liikkeellä,
ikäänkuin olisi pelännyt uusia salatietoja.

Raolo Bratianu vastasi:

-- Tarkotan, että minulla oli ystävä -- nyt on hän kuollut, kaksi vuotta
sitte, hän eli vain seitsemänkolmatta vuotiaaksi -- hän voi, milloin
tahtoi, näyttäytyä ystävilleen...

Minä hymähdin:

-- No, Raolo, romanialaisilla on nyt vilkas mielikuvitus...

-- Hän voi näyttäytyä, toisti Raolo ja kääntyi minuun. Kun hän ponnisti
kaikki voimansa ja istui kokoonkyyristyneenä, eteenpäin kumartuneena --
sillä niin hänen täytyi istua -- ja tuijotti terävästi ilmaan, aivan
kuin sen kasvoihin, jota hän ajatteli -- -- kun hän istui siten -- voi
hän näyttäytyä sille, jota ajatteli. Olen itse valvonut, valvonut
keskellä yötä, ja kun avasin silmäni, seisoi hän vuoteeni vieressä,
jalkapäässä -- ilmielävänä, niin elävänä kuin hän itse eli ja liikkui...

-- Ja seuraavana päivänä, kun kohtasimme toisemme kahvilassa, sanoi hän
minulle nauraen täyttä kurkkua:

-- No, näithän minut eilen illalla? Ajattelin sinua.

Raolo Bratianu vaikeni tuokion ja sanoi sitte hieman muuttuneella
äänellä:

-- Mutta ainoastaan omille ystävilleen, ainoastaan niille hän voi
pinnistää kuvansa esiintymään. Vieraita ei hän voinut saavuttaa.

Vaikenimme kaikki, kunnes François Carville sanoi aivan yhtäkkiä
vaalealla äänellään (mutta taivas tiesi, mitä teitä hänen ajatuksensa
olivat tulleet tähän):

-- Kuinka hän kuoli?

-- Kuoliko? kysyi Raolo hämillään. Hän ampui itsensä.

-- Kas, sanoi Carville ja nousi puoleksi; salamoi jälleen.

-- Niin.

Katsoimme kaikki ulos ikkunoista, kuinka parisen salamaa ja taasen muuan
välähti koivujen välissä, ja flamingot lepattelevin siivin ajelehtivat
ympäri lammikkoa -- häämöttävinä, kaulat ojolla, kuin lintujen kalpeat
haamut...

-- Kuulkaas, kuinka pöllöt laulavat, sanoi Bratianu ja hymyili jälleen.

Korppikotkat kirkuivat, koikkuen kauloineen ja avoimine kitoineen aivan
salamoita vasten, mutta pöllöt, liikkumattomina ja keltaiset silmät
muljollaan, piipittivät hiljaa.

-- Tulkaa, menkäämme kotiin, sanoi Carville. Miksi tulimmekaan tänne?

Raolo Bratianu nauroi:

-- Katselemaan, sanoi hän.

Mutta pohjoismaalainen herra ei varmaankaan ollut mitään kuullut, oli
vain istunut omiin ajatuksiinsa hautautuneena.

Hän sanoi yhä tuijottaen eteensä:

-- Niin, tahto on väkevä. Se voi tappaakin.

Raolo Bratianu vastasi:

-- Sanotte sen jo toisen kerran.

Hän nauroi:

-- Sanotte sen kuin kertosäkeen -- kertosäkeen ballaadissa.

Pohjolaisen silmät kiiluivat:

-- Kentiesi, sanoi hän, sillä minun tahtoni joutui murhaajaksi.

Olimme kaikki kääntyneet pohjolan mieheen.

-- Mitä te sanoitte? kysyi Carville.

Pohjolainen vastasi liikahtamatta lainkaan:

-- Että tahtoni kerran voitti ja tappoi. Ja muisto siitä on
sietämättömin muisto elämässäni.

-- Sillä murha oli tahallinen.

-- Kuules nyt, sanoi Ewelyn ja teki liikkeen ikäänkuin tarttuakseen
pohjolaisen käsivarteen; Carville puolestaan, kokonaan painautuneena
nurkkaansa, tuijotti pohjolaisen kasvoihin, ja Raolo, kiristäen hieman
silmiään, hymyili eteensä paperossinsa savukiemuroihin.

Pohjolainen sanoi:

-- Niin, tiesin että tulisin tappamaan ja tapoin.

Raolo Bratianu hymyili yhä sinisiin savukiemuroihinsa:

-- No, paras ystävä, sellaiset nyt ovat asioita, joita kuvittelee
jälkeenpäin ja sommittelee kokoon yksikseen öinä, jolloin ei voi nukkua.

Pohjolainen oli noussut nurkastaan. Ojentautuen pöydän ylitse, nojasi
hän päänsä molempiin käsiinsä:

-- Voitte itse arvostella, sanoi hän. Mutta kertomus on pitkä.

Minä olin kääntänyt kasvoni ikkunaan päin. Salamat välähtelivät vielä
alituiseen puiden ylitse, sateen virtaillessa ruutujen takana rajuna ja
tiheänä melkein kuin seinä.

Pohjolainen, joka istui yhä samassa asennossa, leuka nyrkkiin puristetun
käden varassa (en ollut koskaan pannut merkille, että hänen käsissään
oli niin paljo voimaa), sanoi:

-- Se tapahtui Parisissa. Samana vuonna, jona asetimme näyttämölle niin
paljo norjalaisia näytelmiä. Minä olin tavallaan heidän johtajansa.
Vastuu yrityksestä oli raskas. Minun hartioillani lepäsi vastuu ennen
muita eikä takanani ollut ketään -- paitsi niitä, jotka olivat valmiit
käymään kimppuuni, jos ajoin kantoon. En sano sitä suurennellakseni mitä
toimitin, vaan ainoastaan siksi, että voisitte ymmärtää mielentilani ja
päästä selville olosuhteista, joissa (pohjolainen vaikeni sekunnin)
joissa siis -- toimin.

-- Minulla oli kaikki puolustettavanani eikä ketään puolustuksenani, jos
kompastuin -- ei ketään. Sellainen oli siis asema.

-- Sitäpaitsi olivat puolustuskeinot pienet. Vaikkakin runoilijat olivat
suurimmat, olivat näyttelijät tottumattomat ja nuoret. Teatteri oli
köyhä. Yleisö oli levoton ja epäluuloinen.

-- Niin oli.

Pohjolainen vaikeni tuokion ja minä sanoin:

-- Olen kuullut siitä hieman.

Pohjoismaalainen herra muutti asentoaan ja pani kätensä ristiin
polviensa ympäri:

-- Niin oli meidän esitettävänä "Yli voimain".

-- Se oli kaikista näytelmistämme vaikein ja siinä saatoimme saavuttaa
suurimman voiton. Kuivimmat mielet enimmän janoavat sadetta ja
epäuskolla on suurin ihmeiden nälkä.

-- Mutta mistä saatiin näyttelijät? Olin jo tottunut heitä
perehdyttämään vieraan kansan käsitystapoihin. Mutta tässä heidät oli
vietävä kokonaan toiseen maailmaan. No, lopuksi olimme saaneet ne
haalituksi kokoon. Ainoastaan Eliasta ei meillä ollut. Muistatteko
hänet? Hän on Sangin poika. Hän, "jonka vaatteet polttavat häntä", hän,
kaikkein enimmän ikävöivä, kaikista uskottomista uskovaisin. Niin, niin,
te muistatte kyllä, hänet, joka näytelmän toisessa osassa räjähdyttää
kapitalistien salin epätoivoisena uskovaisena, ja hän on näytelmän
tärkein henkilö. Hän on joka tapauksessa sen vaarallisin. Sen tiesin, ja
meillä ei ollut häntä. Me olimme koettaneet konservatorion kymmentä
oppilasta ja kahtakymmentä oppilasta. He olivat mahdottomat. Olimme
koettaneet kymmentä harrastajaa ja kahtakymmentä harrastajaa Parisista
ja esikaupungeista ja Wersaillesista. Hekin olivat mahdottomat eivätkä
ymmärtäneet tavuakaan. Ja meidän täytyi jättää se sikseen, jättää kaikki
sikseen, jollemme saaneet Eliasta.

Pohjolan mies pysähtyi tuokioksi ikäänkuin saadakseen ilmaa:

-- Niin sanoi tirehtööri eräänä päivänä ja puri hampaansa ohuihin
huuliinsa:

-- Meidän täytyy panna Crangier koetteelle.

-- Kuka on Crangier? kysyin minä.

-- Hän on muuan oppilas, vastasi tirehtööri. Hän saa siis näytellä osan.

-- Mutta miksi koetamme häntä sitte näin myöhään?

-- Koska hän on mahdoton -- ja tirehtööri sätkytteli pitkine säärineen,
kuten hänellä oli tapana, milloin kaikki tyyni oli luhistumaisillaan
hänen ylitsensä:

-- Hän on mahdoton. Mutta te saatte siis harjottaa hänet. Ja *hänellä*
on se veressään.

-- Kuinka vanha hän on? kysyin.

-- Hän kai on tuossa yhden- tai kahdenkolmatta korvilla -- mistä minä
tiedän!

-- Ja hän ei tietenkään ole koskaan pelannut komediaa? huomautin.

Tirehtööri nauroi.

-- Oi, mutta saatte nyt hänet nähdä huomenna.

-- Seuraavana päivänä aamupäivällä, kun saavuin tirehtöörin konttoriin,
seisoi siellä oven pielessä nuori ihminen. Hän seisoi aivan oven
pielessä. Luulin, että hän on jonkun kauppaliikkeen juoksupoika enkä
pannut merkille muuta kuin että hän oli tavattoman laiha. Istuuduin
lukemaan kirjeitä, kun tirehtööri tuli sisään. Juoksupoika, hän seisoi
yhä siinä...

-- No, hyvää huomenta, sanoi tirehtööri ja (muistan sen hyvin) sanoi
koko joukon sellaista kuin mies, joka on kiusaantunut ja hämillään,
ennenkuin hän hujautti hieman kättään ovea kohden, juoksupoikaa kohden:

-- Niin, sanoi hän, siinä on siis hra Crangier.

Minä olin kääntynyt.

Tuo -- *tuo* oli hra Crangier, *tuo* oli Elias.

Juoksupoika oli Elias.

Olin sanomaisillani jotakin -- mutta pysähdyin: raukka, kuinka
pelästyneeltä hän näyttikään. Hänellä olivat hyvin suuret silmät (hän on
nälissään, tuumin itsekseni) ja hänen kaulansa oli niin hoikka kuin
linnun kaula tai vanhan ukon. Ei, niin pelästyneitä silmiä ja käsiä en
ole nähnyt ikinäni...

-- Hänkö on hra Crangier? sanoin minä vain.

Ja hän, juoksupoika, nypelöi edelleen kurjaa huopahattuaan, jonka
lävitse kyllä voi nähdä, siitä olin varma, ja tirehtöri sanoi:

-- Puhukaa nyt siis Crangierin kanssa, rakas ystävä. Hän osaa roolin.

Ja tirehtöri meni, ja me, me toiset jäimme kahdenkesken ja minä kehotin
ihmistä istumaan. (Niin, kerron sen näin seikkaperäisesti, jotta
ylipäätään voisitte ymmärtää koko jutun ja hänen -- kenen minä sitte
jouduin tappamaan.) Hän istui aivan vastapäätä minua, tuolin
äärimmäisellä reunalla (niin, noista silmistä kuvastuu nälkä, tuumin
jälleen itsekseni) ja minä kysyin häneltä:

-- Ettekö ole koskaan ennen näytellyt?

-- Kyllä, herra.

-- Missä?

-- Maaseudulla.

-- Missä maaseudulla?

-- Seurueissa.

Hän ikäänkuin vavahti joka sanalle, jotta sanoista ei tullut mitään
sanoja, vaan ainoastaan korahduksia, jotka takertuivat hänen laihaan
kurkkuunsa.

Ja äkkiä sanoin minä, sillä minua alkoi säälittää tämä kurja olento ja
juoksupoika, joka istui lakkaamatta nypelöiden pääkappalettaan (niin ...
sääliä se oli. Se oli alusta alkaen sääliä, joka minua kannusti ja jäi
yhä kannustamaan, vaikka minä tiesin ... tiesin mihin se oli päättyvä --
--) minä sanoin ja yhtäkkiä sangen ystävällisesti:

-- Mutta nyt on teidän oltava levollinen -- eikä pelättävä, hra
Crangier. Menemme sitte harjotussaliin ja katsomme, kuinka se käy.

-- Niin, kiitos, sanoi hän ja hypähti pystyyn kuin vieterien
ponnahduttamana, mutta jäi seisomaan.

-- Tuletteko sitte? kysyin ollen jo ovella.

-- Kyllä, sanoi hän ja jäi seisomaan.

Ja yhtäkkiä sanoi hän -- ja minä käännyin ehdottomasti:

-- Voitte ymmärtää, että tämä tulee minulle olemaan ääretön onni.

-- Niin, niin, sanoin minä (ja ajattelin jälleen; Herra Jumala, kuinka
se mies on nälissään): Nyt menemme.

Me koetimme. Hän oli mahdoton. Mutta hän ymmärsi Eliaksen. Hänellä oli
aivan varmaan leivän nälkä, elämäntehtävän nälkä ja juuri kuin
Eliaksella ihmeiden nälkä. Jokaista sanaa lausuessaan katsoi hän minuun
niin peloissaan kuin häneltä leikattaisiin pää pois, ja jokainen lause
takerteli hänen suussaan kuin venhe, joka on auttamattomasti uponnut,
takertelekse kivikossa.

Sanoin itsekseni: Sillä miehellä on lahjoja ja hänestä ei tule koskaan
näyttelijää. Hän on Elias ja hän on perin naurettava.

Ja hän jatkoi, ensinäytöksen, toisen näytöksen, koko osan loppuun --
kuten hengästynyt ja epätoivoinen uija, joka kuohujen keskellä koettaa
saavuttaa laudan. Hän ei kääntänyt silmiään minusta, kunnes hän lopetti
ja -- odotti rautalankasormet puristettuna kämmeneen.

-- Jaa, jaa, sanoin minä: Voitte pitää osan. Tahdomme koettaa (ja
sydämessäni sanoin: Hän on Elias ja tulee turmelemaan kaiken) -- silloin
yhtäkkiä tunsin hänen luisten sormiensa tarttuvan käteeni:

-- Oi, kiitos, taivas palkitkoon teille sen, sanoi hän ja puristi
edelleen kättäni.

Ja minä sanoin itsekseni, niin minä sanoin sen -- miksi ja kuinka se oli
mahdollista? -- mutta minä sanoin, kuten kummitus olisi ollut povessani,
kentiesi olikin:

-- Jos sanoisit: ei, tappaisit hänet silloin myös.

-- Tappaisit *silloin myös*...

Pohjolan mies nosti yhtäkkiä kätensä polviensa ympäriltä ja hänen
katseensa liukui kasvojemme ylitse.

-- Tappaisin silloin myös. Tiesin sen siis jo silloin. Tiesin siis jo,
kun ensi kerran kohtasimme, mitä tuli tapahtumaan. Minä olin saanut
varotuksen -- varotuksen, kuten merkkilippu olisi nostettu sisimmässä
tietoisuudessani -- -- hätämerkki ratapengermällä -- -- ja minä en
välittänyt merkistä.

Hän vaikeni tuokioksi.

Kuten mies, joka levähdettyään taasen alkaa kävellä, verkalleen, sillä
matkan määrä on vielä etäällä, jatkoi hän:

-- Mutta kertomus on pitkä.

Hän oli mennyt, ihminen, ja tirehtööri tuli sisään.

Hän sanoi vain: Millainen hän sitte oli? Hän oli mahdoton -- vai?

Tirehtöri jäi seisomaan ja siirteli jalkojaan lattialla (Niin, se on
merkillistä -- hänkin oli kummallisen levoton sinä päivänä, ikäänkuin
hänkin, niin hänkin olisi tuntenut käsiensä olevan pyörän välissä):

-- Ja sitte?

-- Koetamme häntä, vastasin minä.

Ja äkkiä nauroi tirehtöri.

-- No jaa, hitolla, te saatte vastata, sanoi hän.

Minä nauroin tai tahdoin nauraa:

-- Mutta, vastasin minä, harjotusten aikana täytyy teidän herran tähden
antaa hänelle ruokaa. Se mies on nähnyt nälkää liian kauvan.

Menimme harjotuksiin. En tiedä kuinka koko päivän olin niin hajamielinen
tai näytin niin hajamieliseltä. Mutta Bratt sanoi kaksi kertaa minulle:

-- "Onko tämä oikein?" -- aivankuin hän olisi huomannut, että kuulin
vain puolittain. Ja, nyt muistan sen hyvin, lopetin harjotukset paljo
aikaisemmin kuin tavallisesti.

Kun ne olivat lopussa, sanoi Bratt ja kaikki näyttelijät olivat vielä
läsnä:

-- Olemmeko saaneet Eliaksen?

-- Joo, sanoi tirehtöri.

-- Olipa jo aikakin -- ja kuka siksi on tullut?

Tirehtöri vaikeni kotvan:

-- Hän on hra Crangier, vastasi hän.

-- Mitä kummaa (Rakel se näin huusi) -- Crangier -- se ei ole
mahdollista -- hän, joka naurettiin ulos konservatoriosta...

Ja he alkoivat nauraa, kaikki yhdessä kuorossa -- ja joku huusi:

-- Crangier, se on hän, joka takoo nauloja seiniin.

Aivan oikein, aivan oikein. Harjotellessaan oli ihminen huitonut
lakkaamatta nyrkkiin puristettuja käsiään omien olkapäidensä edessä,
ikäänkuin hän olisi molemmin käsin takonut nauloja seiniin.

Näyttelijät jatkoivat nauramistaan, kun tirehtöri sanoi:

-- Näyttämöohjaaja on hänet valinnut.

Enhän ollut häntä valinnut, olin sanonut, että tahdoin häntä koettaa,
olin itse sanonut, että hän oli mahdoton. Mutta nyt, kun nämä ihmiset
jatkoivat nauruaan, sanoin äkkiä kuten mies, jolla on nyörit kädessä:
jaa, niin olen tehnyt, ja toivon että olen tehnyt oikein hänet
valitessani.

Ja minä läksin.

Kadulle tultuani olin johtunut ajattelemaan muita asioita. Silloin
yhtäkkiä -- tiedättehän, että niin voi käydä -- sattuivat silmäni
muutamaan ihmiseen kadun toisella puolen. Oli uskomatonta, miten se
ihminen käveli säärillään ja nosteli niitä aivan liian korkealle -- noin
vain ylös ilmaan huippaillen. Hän käveli kuin sieluton ruumis mahtaisi
kävellä, kun sielu lentäisi pois ja ruumis jatkaisi kävelyään. Ei, se
oli naurettavinta mitä olen nähnyt... Se oli...

Silloin näin, että hän oli Crangier, minun ihmiseni.

Näin, että hän tuli luokseni vinoon kadun ylitse, -- ja jäin katselemaan
hänen jalkojaan. Mutta äkkiä käveli hän toisin. No, luojankiitos,
ajattelin minä: hän osaa siis kävellä kuten ihminen.

-- Tahdoin vain, sanoi hän, kysyä teiltä...

-- Kysyä teiltä, vieläkö se pitää paikkansa, että minä saan näytellä
osan?

Katsoin häneen ja jälleen hänen silmiinsä.

-- Kyllä, vastasin minä, tietysti se pitää paikkansa.

Ja yhdellä nytkäyksellä luhistui ihminen taasen kasaan, kuten äsken,
kuten konttorissa ja tarttui käteeni ja rutisti sormiani yhteen ja
juoksi sanaakaan sanomatta katua poispäin.

Jäin katsomaan hänen jälkeensä, kun hän juoksi -- polvet ylhäällä
ilmassa. Eräs hermolääkäri sanoi kerran minulle, että sellainen tapa
kävellä on eräänlaisen hulluuden merkki tai sen oire.

-- Niin, sanoin itsekseni, mies on puolihullu ja hänet olet sinä siis
määrännyt näyttelemään Eliasta...

Kotiin tultuani löysin pöydältäni kirjeen. Se oli norjalaisen runoilijan
kustantajalta. Herra oli kuullut niistä vaikeuksista, jotka alkoivat ja
uhkasivat näytäntöä.

"Mutta", kirjotti hän, "jos nyt jättäisi jotakin sikseen, olisi samaa
kuin jättää kaikki sikseen. Minä en suinkaan tahtoisi ottaa sellaista
vastuuta hartioilleni."

Luin kirjeen kahteen kertaan ja voin vielä nähdä joka kirjaimen niin
selvästi kuin kirje lepäisi vielä edessäni tässä pöytäliinalla. Sitte
istuuduin pöytäni ääreen ja vastasin: "Esteet, joista olette kuullut,
ovat onnellisesti kaikki voitetut. Kappaleen esittävät henkilöt, jotka
itse olen hyväksynyt ja näytäntö tapahtuu alusta alkaen määrättyyn
aikaan."

Ja kirjottaessani tiesin, että nyt olin siis sitonut itseni hra
Crangieriin...

-- Se on siis ratkaistu, sanoin itsekseni, ratkaistu -- mitä tulleekin
tapahtumaan.

Harjotukset alkoivat, harjotukset meidän kahden kesken. En tohtinut
antaa hänen harjotella muiden mukana. Puhua hän osasi osansa. Kun
katsoin häneen tiukasti, kääntämättä silmiäni hänestä, puhui hän oikein
ja levollisesti. -- Ota se nyt harvakseen, sanoin katsoen hänen kahteen
silmäteräänsä -- eikä hän sammaltanut eikä kähissyt, mutta puhui kuten
Elias, kuten se, joka tahtoi antaa kymmenen elämää voidakseen uskoa ja
joka ei voinut sitä...

Ja minä sanoin itsekseni: Se käy. Hänestä tulee Elias.

Kunnes hänen puhuessaan hänet yhtäkkiä tapasi tanssitauti -- vieras
tahto, joka ei ollut hänen eikä minun, tempoi ja riuhtoi hänessä, jotta
hänen kaikki jäsenensä vapisivat ja hän tanssi hullunkurisilla
säärillään.

-- Hiljaa, hillitkää toki itseänne, ihminen, huusin minä, ja hän,
näyttäen niin pelokkaalta kuin se, jonka silmät ovat puhkeamaisillaan,
tuijotti tuijottamistaan minuun eikä voinut hillitä ruumistaan, joka
vapisi kauttaaltaan.

-- Lakkaa toki, huusin minä: lakkaa!

Ja kalmankalpeana, seinään nojaten, seisoi hän ja hujaroi pystyyn
nostettuja käsiään edessään -- naulojen takoja.

-- Alas käsivarret, huusin minä, poissa suunniltani (Ei, ei, tämä ei
käynyt, se ei käynyt koskaan) ja hänen käsivartensa ikäänkuin kuolivat
halvaukseen.

-- Istukaa, sanoin koettaen tyyntyä. Istukaa ja puhukaa istuallanne.

Hän istuutui nojatuoliin yhä vielä vavisten.

-- Odottakaa parisen minuuttia, sanoin minä, ja hän odotti, silmät
liisteröityinä minuun, kuin katsoisi hän lasihelmeen.

-- No, niin, puhukaa nyt.

Kumarruin hänen ylitsensä, nojaten molemmilla pingotetuilla
käsivarsillani tuolin selkänojaan.

-- No.

Ja hän puhui sammaltaen.

-- Pankaa käsivartenne ristiin.

Hän pani käsivartensa ristiin...

-- No, puhukaa nyt.

-- Kyllä.

Ja hän puhui sammaltamatta, vapisematta -- kuten pitikin...

Äkkiä puuskahti Carville sinisenharmain kasvoin:

-- Teidänhän täytyi tappaa hänet.

Pohjolan mies käänsi vitkalleen päätänsä:

-- Niin, sanoi hän, minä tapoin hänet.

Vaikenimme kaikki. Itse Raolo Bratianukin oli nojannut niskansa seinää
vasten, ja hiljainen värinä kulki yli hänen kasvojensa, joiden silmät
olivat suljetut.

Pohjolan mies istui taasen leuka kädessään:

-- Crangier istui tuolilla tunnin, ja minä en helpottanut, vaan jatkoin.

Lopuksi tuli mies aivan levolliseksi.

-- Nouse nyt, sanoin minä hänen ollessaan keskellä lausetta ja hän nousi
ja jatkoi puhumistaan ja liikkui ja käveli ja puhui -- ja oli Elias ja
aivan rauhallinen.

-- Taivaan kiitos, sanoin itsekseni ja seurasin häntä tuuma tuumalta
enkä hellittänyt.

-- Se käy, se käy, sanoin itsekseni:

-- Sinä murrat hänet -- mutta se käy.

Pohjolan mies käänsi kasvonsa yhdellä nytkähdyksellä ja sanoi Carvillea
kohden:

-- Niin, sanoin itsekseni: sinä murrat hänet -- mutta se käy, sanoin
huolettomasti. Tahi olin vain sanovinani huolettomasti, sillä minä
tahdoin, että sen *täytyi* käydä.

Sillä ensiksi ja viimeksi oli voitettava. Sen tiesin ja tahdoin niin.

Raolo Bratianu sanoi, liikahtamatta, suoraan ilmaan:

-- Kerro edelleen.

Mutta ikäänkuin voimatta irtautua omista ajatuksistaan, jatkoi
pohjolainen:

-- Ja kuitenkin, joka kerta kun kaikkina näinä vuosina, tyynesti ja
*asiallisesti*, olen ajatellut kaikkea, olen kuitenkin tullut
päätökseen: "Menettelyni lisäsyynä oli sääliväisyys". Toimintaani
vaikutti (minä en valehtele) myös myötätunto. Mutta mistä syistä me
ylipäätään toimimme, tai tiedämmekö niinkutsutut ihmiset milloinkaan,
mikä meitä ajaa eteenpäin? ja jos me tietäisimme oman toimintamme syyt,
eivätkö "vetovoimamme" meitä niin kauhistuttaisi, että meiltä katoaisi
rohkeus ja voima toimia? Ja kuitenkin vaikutti myöskin sääli siihen,
että tein mitä tein. Voin todistaa sen: Eräänä päivänä, kun olin
keskeyttänyt harjotukset, kun äkkiä olin paiskannut keppini lattiaan ja
olin sanonut:

-- Tämä ei hyödytä mitään. Voitte mennä... ja käännyin ympäri, seisoi
Crangier nurkassa kauhuissaan, ikäänkuin ovea vasten rusennettuna, kuten
mies, joka on saanut rajun nyrkiniskun kylkeensä.

-- Mikä teitä vaivaa, ihminen? kysyin.

-- Ei mikään, vastasi hän ja oikaisihe, mutta hänen silmänsä näyttivät
koiran silmiltä, joka on ruoskittu kuoliaaksi.

-- Ja hieman myöhemmin sanoi hän hennon hennolla äänellä -- oi, se oli
tuskin ihmisen ääni:

-- Siis ... onko se nyt minulta otettu pois?

Ja minä vastasin arastellen näitä kasvoja ja tätä avuttomuutta ja
nälkää:

-- Ei, ei, Crangier... Mutta tehän ette voi.

-- Kyllä, vastasi hän ja nyökkäsi kuten kymmenvuotias lapsi (sillä hän
nyökkäsi aina siten):

-- Jollette te vain väsy.

Ja minä sanoin hyvin lempeästi, hänen uskonsa ja hänen hätänsä
voittamana, mikäli tiedän:

-- Ei, ei, tiedättehän hyvin, etten väsy.

Ja leikkisästi lisäsin:

-- Mutta syöttekö nyt mitään, Crangier?

-- Kyllä, kiitos, vastasi hän ja nyökkäsi onnellisena: Kyllä, kiitos.

-- No, menkää sitte kotiin ja syökää jotakin ja -- tulkaa huomenna
jälleen.

Pohjolainen vaikeni uudelleen. Mutta kohta jatkoi hän minuun kääntyen:

-- Ja jokaisen harjotuksen jälkeen olivat näyttelijät yhdessä sikermässä
ja he väijyivät minua karsaasti hymyillen, ja kysyivät niin
osanottavasti kuin kysyisivät läheisestä sukulaisesta, joka makaa
kuolemaisillaan ja jonka he tulevat perimään: kuinka naulojen takoja
edistyy?

-- Kiitos, vastasin, se käy mainiosti.

Ja minä päätin itsekseni, etteivät he saaneet olla oikeassa eivätkä
päästä voitolle.

-- Ja muuten -- se kävikin. Se kävi niin hyvin, että minä eräänä päivänä
uskalsin näyttää, kuinka se kävi. Pyysin Brattia seuraavana aamuna
katsomaan Crangieriä. Aamu tuli ja Crangier ei tiennyt, että joku tulisi
häntä katsomaan. Brattin saavuttua sanoin vain:

-- Koetamme siis. Tänään on meillä yleisöä, Crangier. Koettakaa nyt
parastanne.

-- Crangier hytkähti ikäänkuin koko hänen ruumiinsa olisi kutistunut
kokoon, ei, kuin hänen sydämensä olisi kutistunut kokoon ja muuttunut
pienen nyrkin kokoiseksi nystyräksi. Kaikki hänen verensä syöksi hänen
kasvoihinsa -- silloin näin ensi kerran, että hänessä oli vertakin...

-- Alkakaa, sanoin minä (enkä minä tiennyt itsekään, että siten kuin
puhuin, lujasti ja sysäten sanat suustani, siten puhuu hypnotisoija
mediolleen, kun näytäntö on annettava. -- Bratt taasen oli istuutunut
loitommalle seinän viereen, yläruumis etunojassa, kuten urheilija istuu
lavalla kilpa-ajoissa.)

Pohjolainen kohotti molemmat kätensä kasvoilleen ja hieroi ohimoitaan
kahteen kertaan yhteenpuristetuilla sormiensa päillä:

-- Se kävi. Hän näytteli aivan hyvin. Ensi näytös loppui... Hän oli,
seisoi ja liikkui ja puhui kuten pitikin -- sikäli kuin hän voi, kun
kulki unissaan. Sillä mies kulki unissaan...

-- Hän kulkee unissaan, sanoin itsekseni.

-- Ja pelon, hirveän pelon valtaamana tämän mahdottomuuden tai
luonnottomuuden johdosta, pelon, joka jähmetytti kieleni puupuikoksi
suussani, jotta tuskin saatoin puhua (ja minäkin esitin puhelut ja tein
sen päästämättä ääntäkään eikä hän sitä huomannut) sanoin itsekseni:
Sinun täytyy herättää hänet -- sinun on saatava hänet hereille ...
vaikka se maksaisi hänen henkensä, on sinun saatava hänet hereille...

Mutta hän yhä puhui ja vastaili ja liikuskeli ympärinsä kuten
unissakävijä kulkee ja liikuskelee.

Ja minä rauhotin mieltäni: Niin, mies kulkee unissaan, mutta kentiesi ei
sitä kukaan huomaa. Hänhän näyttelee oivallisesti. Jääköön herättämättä.
Olisi synti häntä herättää.

Mutta hänen silmänsä tekivät minut yhä levottomaksi. Hänen silmänsä
eivät tienneet mitä hän sanoi. Oli kuin ne olisivat painuneet vielä
syvemmälle kuoppiinsa ja ne paloivat siellä kuin kaksi pientä uunia --
ne paloivat syvällä kuopissaan poroksi, ja minä vain ajattelin
itsekseni: Kunpa ei Bratt näkisi hänen silmiään -- --

Mutta hän oli varmaankin nähnyt ne.

Sillä kun koeharjotus oli lopussa (en katsonut Crangieriin, kun se oli
päättynyt, en tahtonut katsoa häneen) ja me olimme tulleet konttoriin ja
seisseet kotvan, sanoi Bratt äkkiä:

-- Niin, se tulee siis menettelemään. Jollette ole sitä ennen miestä
tappanut.

Minä naurahdin:

-- Sitä ennen -- en, vastasin minä.

-- Mutta tietysti se on mainiota, sanoi Bratt. Ja jonkun muunkaan
löytäminenkin on kai mahdotonta.

-- Niin, eikö totta, se tulee olemaan mahdotonta? sanoin minä ja katsoin
Brattin kasvoihin, kuten se, joka tahtoo saada hyväksymistä ja
kannatusta, ja sitäpaitsi olisi sääli ottaa osaa häneltä...

Toistin samat sanat, juuri samat sanat, jotka olin sanonut ennen
itsekseni: että se "olisi sääli", ja Bratt vastasi (mutta hän ei
katsonut minuun, vaan tuijotti vinoon ulos ikkunasta, harmaata muuria
vasten, kun hän sanoi):

-- Niin, se kai olisi säälikin.

-- Niin vastasin minä, minä ainakaan en tohdi ottaa sellaista vastuuta
hartioilleni; ja minä taputin käsiäni:

-- Harjotukset alkavat, sanoin minä.

Ja me harjottelimme kaikki yhdessä Crangierin kera. Nuoralla tanssijalla
on sama tunne tai tunteettomuus kuin minulla oli harjotuksen aikana.

Pohjolainen ojensi kätensä lasiaan kohden:

-- Onko täällä lainkaan viiniä? kysyi hän.

-- Tässä, vastasi Raolo ja kaasi hänen lasiinsa. Pohjolan mies joi:

-- Harjottelimme koko ensi näytöksen, mutta minä pysähdyin siinä, missä
lumivyöry vierii tunturilta. Sillä "huutoa" ei Crangier vielä ollut
oppinut. Harjotusten aikana oli ollut aivan äänetöntä kulissien välissä
(äkkiä olin minä sanonut, keskellä touhuani sanonut itsekseni: miksi he
hiipivät ympärinsä, -- kuten pedot manesissa rautaristikkojen takana) ja
harjotusten loputtuakin oli aivan hiljaista: "Niin, harjotukset ovat
lopussa", toistin minä eikä kukaan puhunut mennessäänkään. Crangier oli
voittanut...

Mentyäni konttoriin, sanoin tirehtöörille, joka seisoi siellä:

-- Ei, miksi rooli otettaisiinkaan häneltä?

-- Rooli, keneltä? kysyi tirehtööri.

-- Crangierilta, tuumin minä.

-- Mutta rakas ystävä, oletteko hullu? Kuka puhuu roolin ottamisesta
häneltä? Olemme suorastaan hämmästyneet... Onhan aivan uskomatonta, mitä
olette siitä ihmisestä saaneet tehdyksi.

Ja äkkiä elähtyen lisäsi hän:

-- Mutta tiesinhän sen jo, kun annoin hänelle roolin. Sanoin itsekseni:
Siinä on vihdoinkin osa Crangierille. Crangier, hän on mies omiaan.

Ja äkkiä riensi hän säteilevänä avaamaan ovea ja huusi käytävään:
Crangier, Crangier, oletteko siellä, tulkaa tänne.

Mutta kun Crangier tuli sisään, ponnahti tirehtööri hieman takaperin:

-- Mikä teitä vaivaa? kysyi hän (sellaiselta ihminen näytti) -- --

-- Ei mikään, vastasi ihminen.

-- Sehän oli oivallista -- mutta kuinka on laitanne? Oletteko sairas?
Nythän saatte syödä -- syödä kunnollisesti...

-- Kyllä.

-- Tulevaisuudessa, sanoi tirehtööri (ja minä huomasin hyvin, että hän
yhtäkkiä tuli levottomaksi jälleen ja muutteli jalkojaan ja katsoi ulos
ikkunasta muuria vasten) ... tulevaisuudessa tulette todennäköisesti
saamaan varoja, että voitte syödä kylliksenne...

-- Niin, niin tulette, rakas Crangier, sanoin minä, äkkiä lisäten: Ja
siitä saatte kiittää tirehtööriä...

Tirehtööri oli kääntynyt pois ja hän teki torjuvan liikkeen käsillään:

-- Ei, ei, sanoi hän, hra Crangier on teidän miehenne. Ja sen tietää hra
Crangier hyvin hänkin.

Crangier oli katsonut minun kasvoihini.

-- Kyllä, sanoi hän vain ja oli taivuttanut päänsä.

Ja näiden kasvojen edessä sanoin minä (muistakaa, että sanoin sen)
sanoin äkkiä:

-- Mutta, Crangier, jos luulette, jos itse luulette, ettette voi...

-- Mutta paras ystävä, sanoi tirehtööri: etteikö hän voisi -- ei voisi.
Olemmehan nähneet, että hän voi.

-- No, hyvästi Crangier, sanoi hän viitaten kädellään. Saatte kassasta
nostaa viisikymmentä francia.

Olin sanonut itsekseni, katsoessani Crangierin kohotettuihin silmiin:
Ei, hän näyttelee siis. Et voi tehdä hänelle sitä surua ... antaa hänen
näytellä.

Mutta kun ovi oli sulkeutunut, sanoi tirehtöri (missä ajatusyhteydessä
-- oliko hän tosiaankin arvannut kaikki ajatukseni?):

-- Nähkääs, rakas ystävä, kaikessahan on suuri vaaransa tarjolla ... ja
hän alkoi puhua muutamasta ensi-illasta Ambigussa...

Pohjolainen vaikeni.

Palvelijat olivat avanneet kaikki salin ovet. Mutta vaikka sade yhä
virtaili pysyi ilma yhtä raskaana. Francis Ewelyn oli kääntänyt päänsä
ja sanoi:

-- Tämä rajuilma taitaa kestää kaiken yötä.

-- Niinpä taitaa, vastasin minä, kun ei kukaan muu halunnut puhua.

Pohjolan mies tuijotti eteensä, ja kun hän puhui uudelleen puhui hän
kuivasti ja verkalleen, ikäänkuin hän selostaisi jotakin tai kuten joku,
joka sanelee jotakin pöytäkirjaan:

-- Harjottelimme edelleen, joka aamu harjottelin säännöllisesti
Crangierin kera kahden kesken... Olin lopulta oppinut, miten voimme
joutuisammin päästä eteenpäin. Asetin hänet rinnalleni, olkapäätäni
vasten. Seisoimme siten, ja minä pitelin kädelläni hänen käsivarrestaan:

-- Puhu nyt, sanoin minä.

Ja hän lausui roolin sanat, hänen ruumiinsa vavistessa ja meidän
seistessämme koko ajan olkapää olkapäätä vasten.

Se meni mainiosti.

Meillä oli vain "huuto" jälellä. Ihminen ei voinut oppia tätä huutoa.
Hän huusi niin (ja hänen piti huutaa pelästyksestä), että olisi saanut
itse kellarirotatkin nauramaan. Lopuksi keksin keinon. Harjotussalissa
oli suuri kaappi, taivas tiesi, kuinka se oli tullut sinne. Se oli suuri
ja mustaksi maalattu ja näytti vanhalta ruumiskirstulta, joka seisoi
pystyssä seinää vasten.

Eräänä päivänä avasin kaapin oven:

-- Menkää kaappiin, sanoin.

Crangier seisoi hievahtamatta.

-- Menkää kaappiin, toistin, mutta sitte äkkiä sanoin -- oi, kuinka jo
Olinkaan oppinut teeskentelemään ja olemaan olevinani: --

-- Jos nimittäin tohditte.

-- Jos vain tohditte, sanoin vielä kerran, pidellen kaapin ovea, ja olin
varma, tahdoin panna pääni pantiksi siitä, että hän pelkäsi pimeää
kuollakseen.

-- Kyllä, tohdin kyllä, vastasi hän nostellen jalkojaan ... niin, hän
nosteli niitä aivan yhtä korkealle kuin taanoisena päivänä kadulla -- ja
hän meni kaappiin ja minä lukitsin oven.

-- Huuda nyt, huusin minä.

-- Hän huusi.

-- Vielä, huusin minä.

-- Hän huusi jälleen.

-- Kovemmin...

-- Jaa.

-- Vielä...

Niin opetti pimeänpelko hänet lopulta huutamaan.

Pohjolan mies nyökäytti verkkaan päätänsä, ja hymähtäen virkkoi hän:

-- Ihmiselle voi opettaa kaikkea.

Ja vilaisten kaikkiin läsnäolijoihin sanoi hän:

-- Tahdotteko kuulla enemmän?

Kukaan meistä ei vastannut. Carville oli peittänyt kasvonsa käsillään.

-- Oli sitte -- ja pohjoismaalainen herra oli nojannut leukansa käsiensä
rystyihin -- ensi-ilta, joka vihdoinkin oli tullut. Saavun aina
teatteriin niinä iltoina aikaisin, kun siellä ei vielä ole ketään ja on
pimeää eikä kukaan voi nähdä kasvojani. Ainoastaan näyttämökoneiston
hoitajat hiipivät ympärinsä kuulumattomin askelin kuin mitkäkin varjot.
Hekin kuiskivat, kunnes äkkiä sanavirta saattaa syöksähtää heidän
suustaan kuin likainen suihkuvesi, ja sitte he vaikenevat jälleen ja
hiipivät edelleen.

Sinäkin iltana olin saapunut aikaisin, ja näyttelijät, jotka eivät
tunteneet minua pimeässä, olivat pujahdelleet ohitseni tervehtimättä,
sulkeutuakseen pukuhuoneihinsa kukin huolineen -- minun mittaillessani
näyttämöä edestakaisin.

Jatkoin kuljeskeluani edestakaisin, kunnes eräässä nurkassa sysäsin
pimeässä ihmiseen ja tartuin hänen käsivarteensa.

-- Kuka se on? sanoin ja säpsähdin; käsivarsi oli niin kylmä, että se
tuntui rautakangelta ohuiden vaatteiden lävitse.

-- Minä, Crangier, tuli huulilta, jotka tuskin voivat aueta.

Minä vastasin vain:

-- On jo aika pukeutuaksenne.

-- Niin, vastasi ääni; mutta tahdoin vain nähdä teidät.

-- Nyt oli jo aika, sanoin minä ja tempaamalla tempasin käteni hänestä
(tapahtuiko se siksi, että tunsin tarvetta viime hetkessä päästä hänestä
eroon, heittää hänet kaikkine hyvineen syrjään, kuten jonkin, joka ei
liikuttanut eikä saanut liikuttaa minua?)

-- Nyt oli jo aika luottaa itseenne.

Crangier oli jäänyt seisomaan pimeään.

-- Niin, sanoi hän hyvin hiljaa.

Ja hän oli mennyt.

-- Se mies tekee minut hulluksi, sanoin itsekseni. Ja minä hillitsin
kasvonilmeeni ja tervehdin valaistusmiestä, joka oli alkanut askaroida
pöytänsä ääressä, ja konemestaria ja regissööriä. Ensi-iltoina on aina
jotakin kummallista heidän silmissään. Kaikkien silmät ovat kuin
mitkäkin pyöreät, kuolleet lasikuulat.

-- Niin, sanoi regissööri, ja käsi, jonka hän ojensi minulle, tuntui
siltä kuin olisi ottanut kalan käteensä: kaikki tulee riippumaan hra
Crangierista.

-- Niinkö luulette? vastasin minä. (Minun ei siis pitänyt poistua
Crangierin luota, ja samassa ajattelin itsekseni: Ja nyt olet lisäksi
saattanut ihmisen epätoivoon).

Puhuttelin koristemaalaria, joka jutteli tunturistaan taustalla. Ne
muistuttivat kolmea sokeritoppaa huippuvuorilta. Ja puhuttelin
hankkijaa, joka lakkaamatta juoksi ulos ja sisälle käsiään huiskuttaen
ja ylisti muutamia mahdottomia huonekaluja, jotka näyttivät siltä kuin
olisi hän noutanut ne patagonialaisilta.

-- Eikö, herraseni, eikö, herraseni, tämä sisustus ole norjalainen,
sanoi hän: eikö se ole tosinorjalainen?

Minä sanoin itsekseni:

-- Sinun täytyy ennen kaikkea lohduttaa Crangieria, ja minä käännyin
aivan tirehtöörin edessä (joka oli pukeutunut vastaanottaakseen
esiinhuutoja) ja menin näyttelijäin käytävään.

-- Oletteko siellä, Crangier! huusin hänen ovensa edessä.

-- Kyllä, vastasi hän.

Menin sisään, missä hän istui peilinsä edessä. Hänen yläruumiinsa oli
alaston. Hänen olkapäänsä muistuttivat kahta taitettua puunkalikkaa.

Menin hänen luoksensa:

-- No, sanoin tehden ääneni tavattoman lempeäksi: Kuinka se käy?

-- Kiitos.

-- Pelottaako kovasti?

-- Kyllä.

-- Marcel, sanoin (mistä tiesin, että hänen nimensä oli Marcel -- no,
olin kai kuullut sen):

-- Rakas Marcel! sanoin minä ja pakottauduin laskemaan käteni hänen
päänsä päälle (hänen tukkansa oli hyvin ohut eikä näyttänyt kasvaneen
hänen päähänsä, vaan ainoastaan oli siihen tarttunut): Nyt ei teidän ole
enää pelättävä, ei vain pelättävä, kuuletteko?

-- Kyllä, kuiskasi hän, ja minä tunsin käteni alla hänen ruumiinsa
nytkähtelevän kuin lapsen, joka on puhkeamaisillaan itkuun.

-- Sehän meni niin hyvin eilen pääharjotuksissa, sanoin minä.

-- Niin, kiitos, kuiskasi hän kuten ennen.

-- Nyt kysytään vain rohkeutta, ja sivelin yhä hänen tukkaansa,
havaittuani, että hän rauhottui käteni alla.

-- Rohkeutta vain, Marcel, sanoin (ja ajattelin: Tämän teet viisaasti.
Sinä käsittelet häntä aivan kuin magnetisoija).

-- Kiitos, kuiskasi hän ja kohotti silmänsä minua kohden, kun otin
käteni hänen päästänsä.

-- Mutta nyt täytyy minun mennä, sanoin ja menin ovea kohden; samassa
käänsi Crangier päänsä:

-- Missä seisotte? kysyi hän äkkiä terottunein silmin.

-- Seison ensimäisen kulissin suojassa, vastasin: mutta elkää nyt vain
hätääntykö.

Suljin oven, ja mennessäni ajattelin aivan tyyntyneenä: Niin, hallitsen
häntä kuin magnetisoija. Kun siis seison kulissien välissä, menee se
varmaan hyvin. Ja mitä tulee jälkeenpäin, se tulkoon, kun on tullakseen.
Mikä on välttämätöntä, on välttämätöntä. Minulla on vastuu ennen muita,
ja minun on vastattava -- kaikkien puolesta.

Ja siitä hetkestä tiesin, että minun täytyi tappaa Crangier.
Välttämättömyyden pakosta täytyi minun hänet tappaa.

François Carville teki käsillään pöydän ylitse liikkeen, jota pohjolan
mies ei nähnyt.

Mutta hän jatkoi:

-- Niin oli laita. Siitä hetkestä, jolloin tunsin hänen päänsä käsieni
alla, tiesin, että surmaisin sen ihmisolennon ja minulla olivat jo
kaikki syyt selvillä, kaikki ne syyt, joiden tähden minun _täytyi_ tehdä
se.

Mutta rauhottunut minä olin. En ole koskaan, niin kauvan kuin kaksi
silmääni ovat katselleet jotakin toista kasvoihin, ollut niin
rauhallinen.

Tultuani näyttämölle, oli siellä jo kaikki kunnossa. Tirehtööri tuli
luokseni, minun kävellessäni ympäri antaen viimeisiä määräyksiä.

-- On sangen lämmin tänään, sanoi hän.

-- Niin, vastasin.

Hän oli mennyt esiripun luo. Kuulimme sen takaa huminaa salista. Se on
kuin tuulenhumina hietasärkkien välissä...

-- Tirehtöri katsoi saliin pienestä reiästä.

-- Dumas on siellä, sanoi hän.

-- Ja Henri Besque.

-- Ja Sarah...

Hänen katseensa hipoi aitioita.

-- Ja Réjane.

-- Portorichen kera.

-- Sehän on vain hyvä, vastasin minä ja äkkiä vapisivat jalkani, mutta
kasvoni pysyivät rauhallisina.

Tirehtööri loittoni esiripusta ja kääntyi minuun päin.

-- Missä seisotte tänä iltana.

-- *Tuolla*, vastasin viitaten kulissien väliin.

Tirehtöri nauroi:

-- Siellä voitte pitää silmällä Crangieria, sanoi hän ja kysyi:

-- Joko soitetaan?

-- Jaa...

Regissööri saapui ja sähkökellot soivat. Hannah ja rouva Sang tulivat
sisään. Rouva Sang pyysi minua avukseen järjestämään vuodettaan.

-- Kyllä, rouva, vastasin minä ja järjestin peitteitä.

Hän paneutui maata ja kysyi äänellä, joka kuului kuin hampaat
kalisisivat hänen suussaan:

-- Makaanko kuten pitää?

-- Makaatte oivallisesti, rouva.

Hän laski päänsä jälleen tyynyille:

-- En ole koskaan ollut niin peloissani, sanoi hän

-- Sitä ei teidän tarvitse, sanoin minä, ja äkkiä lisäsin -- jyrkästi:

-- Ettehän te ole se, joka kuolee.

Pohjolan mies pyöritti kolmea sormustaan pikkusormessaan ja nyökkäsi:

-- Ette ole se, joka kuolee -- sanoin nuo sanat enkä tahtonut lainkaan
niitä sanoa. Olin siis päättänyt, että minun oli otettava se
niskoilleni, että minun, maksoi mitä maksoi, oli otettava rikos
niskoilleni, ja olin jo tullut niin pitkälle, että minun täytyi ilmaista
salaisuuteni ja puhua siitä. Mutta rouva, hän ikäänkuin heräsi hädissään
ja sängyssään ja tuijotti, mulkoili minuun -- kunnes hänen ilmeensä
muuttui jälleen ja hän varmaankin oli ajatellut itsekseen: No, hän on
siis todellakin hullumpi kuin me kaikki muut...

-- Puhukaa vain lujalla äänellä, sanoin minä, ja toisen kerran kuulin
regissöörin kellon soivan.

-- Onko kaikki paikallaan?

-- Kyllä, herra.

Silmäni kiitivät kulissien ympäri. Niin, siellä seisoi Crangier,
ensimäisen kulissin vieressä, pää ojennettuna eteenpäin ja jäykät silmät
kiinnitettyinä minuun: Oi, jospa edes voisin *ruiskuttaa* eloa noihin
silmiin!

-- Hyvä, esirippu.

Esirippu värisi (muistatteko äänen?) ... ja se oli kohonnut; silloin
joku ihminen tarttui käsivarteeni. Hiljaa! sanoin ja luulin, että se oli
Crangier. Mutta se olikin tirehtööri. -- En tiedä, missä olisin, sanoi
hän, ja näin hikipisarain helmeilevän kuin seppeleen hänen
kulmakarvoissaan. -- Hiljaa, toistin, ja hän meni. Näyttämöllä oli
alettu puhua. Minä kuulin enkä kuullut -- niin, heidän äänensä salista
minä kuulin.

-- He rykivät, sanoi regissööri, enkä minä tiennyt, että olin ruvennut
kävelemään lattiaa edestakaisin.

-- He lakkaavat pian, vastasin enkä tiennyt, että olin jälleen siirtynyt
toiseen paikkaan -- Crangierin luo sinne missä hän seisoi, rouva Sangin
yhä puhuessa näyttämöllä.

-- He rykivät, sanoin minä.

-- Niinkö? vastasi Crangier säpsähtäen, ja kasvoihini tuijottaen sanoi
hän: Niin. Ja samana sekuntina kuin hän oli sen sanonut, sanoin minä
itsekseni -- enkä kuullut mitään siitä mitä näyttämöllä oli ja tapahtui:
Crangierin silmät näyttävät mielettömiltä.

-- Hänen ajatuksensa häipyvät. Hänen silmänsä näyttävät mielettömiltä.

Yhtäkkiä kuulin takanani regissöörin kuiskauksen:

-- Kuulkaas, nyt on hiljaista.

-- Ja minä kuulin yhtaikaa salin hiljaisuuden ja että Sang oli sisällä,
että Sang puhui kuten pitikin ja että salissa vallitsi hiljaisuus -- yhä
edelleen kulettaen kuten olin tehnyt jo kauvan (nyt tiesin, että olin
tehnyt niin kauvan) kulettaen kämmentäni ylös ja alas Crangierin selän
takana, ylös ja alas hänen selkärankansa kohdalla. Tuuman päässä hänen
selkärangastaan.

-- Kuulkaa, he ovat hiljaa.

Tirehtööri se näin puhui.

-- Niin, he ovat hiljaa, vastasi regissööri, ja lähellä toisiaan seisten
näyttivät molemmat herrat siltä kuin heidän kasvonsa ahmisivat ääniä
salista.

Hannah tuli ulos noutamaan lapsia.

-- Nyt on teidän vuoronne Crangier, sanoi tirehtööri.

-- Niin, vastasi Crangier, ja minun käteni sipaisi nopeasti hänen päänsä
ylitse.

Näyttämöllä puhuivat edelleen, salissa kuuntelivat edelleen, kuuntelivat
yhä tarkkaavammin. Sang meni ulos ja Hannah jälleen sisään:

-- Reippaasti, reippaasti, huusin hänen jälkeensä, hyvähuutojen
kaikuessa.

-- Nyt, nyt.

Olin tarttunut Crangierin ranteeseen ja puristanut, kuten puristetaan
kaulaa, joka tahdotaan tukehduttaa.

-- Nyt, nyt.

-- Jaa, jaa, vastasi hän ja hänen silmänsä elpyivät:

-- Kuiskatkaa se minulle.

-- Jaa, vastasin minä ja päästin hänet ja kumartausin eteenpäin, ja
aivan hänen korvaansa kiinni kuiskasin minä: Äiti, äiti, -- jotka ovat
hänen ensimäiset sanansa.

-- Kiitos, kiitos.

-- Nyt.

-- Rientäkää, sisään -- ja varokaa kynnystä.

Hän oli sisällä ja oli huutanut "äiti-äitinsä".

-- Hyvä, vastasin minä ja heittäysin pylvästä vasten siinä, missä
seisoin.

-- Se meni, sanoivat tirehtööri ja regissööri yhtaikaa -- kaksi
konemiestä olivat äkkiä menneet kulissien väliin niin pitkälle, että he
saattoivat näkyä saliin.

Mutta äkkiä läksin minä liikkeelle ja tyrkkäysin heidän välitsensä --
esiin.

Kuinka hän puhui? Millainen oli hänen äänensä...

Oh .... helvetissä ... hän puhui kuin gramofooni...

He olivat kaikki jääneet seisomaan, konemiehetkin, kuunnellen
kaikkityyni.

-- Kuinka Crangier puhuu, kuiskasi tirehtööri.

Silloin käännyin minä (samalla tuntien miten selkäpiitäni karmi):

-- Hän puhuu täydelleen oikein, sanoin minä.

-- Niin, melkein, vastasi tirehtööri, joka oli muuttunut
harmaanvalkoiseksi kuin fajanssikappale.

Minä en liikahtanut:

-- Menkää pois, jotta hän voi nähdä minut, sanoin minä.

Crangier oli noussut äitinsä vuoteen äärestä ... samalla kuin salista
kuului kohinaa, ikäänkuin ihmiset olisivat muutelleet asentoaan. -- --

Nyt oli Crangier kääntynyt ... nyt katsoi hän minuun -- minun paikkaani
kohden -- -- ja hän puhui oikein. Mutta silmät, silmät ... en voinut
siis hallita hänen silmiään.

-- Minun täytyy, sanoin itsekseni, minun täytyy saada hänen silmänsä
valtaani.

Ja kooten kaikki tahtoni ja hermojeni voiman harasormisiin käsiini,
liikuttelin minä niitä edessäni, samalla tuijottaen Crangieriin, ja koko
ruumiini värisi.

Regissööri ei ollut mennyt. Hän seisoi takanani ikäänkuin tahtoisi minua
väijyä (ja niin hän tahtoikin, olen varma siitä, hän ja Bratt, he
molemmat tiesivät, mitä tapahtui, he tiesivät mitä minulla oli tekeillä
Crangieriin nähden). Yhtäkkiä sanoi hän:

-- Te otatte hengen siltä mieheltä. Mutta se menee.

-- Minun täytyy, sanoin itsekseni, silmät seivästettyinä Crangieriin,
joka puhui kuten pitikin, ja salissa oli jälleen hiljaista ...
hiljaista, aivan hiljaista, kunnes taputukset tulivat...

Kohtaus oli lopussa ja Sang oli mennyt kirkkoon. Tunturin piti vyöryä --
tunturi oli suuri sälekaihdin, jonka laudat kolisten ja jyskyen
luhistuivat kokoon kulissien välissä. Näytös riippui tunturista, ja
minun täytyi juosta sälekaihtimen luo. Minun täytyi myöskin viitata,
viitata Crangierille, milloin hänen oli huudettava -- ylhäältä näyttämön
sillalta, missä hän seisoi, oli hänen huudettava: "isä -- isä -- isä"
... ensin peloissaan, sitte epätoivoissaan, sitte riemuissaan.

Minä juoksin. Nyt kukistui sälekaihdin. Silloin viittasin minä ja hän
huusi...

Se onnistui. Ja kuten myrskytuuli pyyhälsi Crangier minun ohitseni
näyttämölle ja huusi jälleen:

-- "Isä, isä!"

Minä kuuntelin, kuuntelin jälleen: gramofoonin ääni -- gramofooni. Ja
nopeammin kuin ajatus seisoin minä jälleen kulissien välissä ja näin
Crangierin ... kohotetuin käsivarsin "takovan nauloja" nukkuvan äitinsä
vuoteen ääressä.

Pohjolan mies nauroi lyhyeen ja äkillisesti:

-- Mutta sälekaihdin oli pelastanut meidät, ja katsojapaikoilla huusivat
he hyvähuutojaan, raivoisasti kuin tulivuori...

-- Ylös, ylös, huusi tirehtööri ja esirippu nousi, laski ja nousi.

-- Ylös, ylös, huusi hän ja suuteli minua yhtäkkiä molemmille poskille
-- ja kerran vielä, kunnes hän äkkiä huusi kulissien välistä, jossa
seisoimme, näyttämölle:

-- Ulos, ulos, menkää ulos, huusi hän Crangierille. Ja minä näin
ihmisen, joka seisoi näyttämöllä, yhä keskellä joukkoa, Rakelin
rinnalla, lähellä äitinsä vuodetta, viistävän selkäänsä, lyyhistyvän
kokoon kuin ruoskan iskusta, ja menevän kädet edessään, suoraan
eteenpäin kuten sokea -- niin meni hän.

-- Crangier, Crangier, huusin minä -- mutta hän ei kuullut.

-- Ylös, ylös, huusi tirehtööri.

Esirippu nousi ja hyvähuudot kasvoivat.

-- Tulkaa, tulkaa, huusi tirehtööri, ja iloissaan melkein juosten, sanoi
hän nauraen:

-- Niin, rakas ystävä, kumpa vain saisimme ensi kohtauksen väistetyksi.

Toisen näytöksen ensi kohtaus oli Crangierin. -- Hän alottaa näytöksen
-- -- hän on yksin, kun hän alottaa näytöksen.

Minä kaivoin etusormeni kynnen peukalooni, mutta sanoin levollisesti
hänelle:

-- Miksi? hänen edelleen nauraessaan:

-- No, onhan lupa hymyillä, sanoi hän ja avasi rautaoven portaille,
josta pari raskaita käsivarsia lennähti hänen kaulaansa ja
teatterisuudelma läiskähti hänen poskelleen: Rakas ystävä, rakas ystävä,
mikä voitto... Hän oli planche Pierson, joka punaisena ja puuteroituna,
ruusunvärisillä nauhoilla nyöritettynä (hän muistutti atlaskapuvussaan
laskiaistynnyriä) syleillen oikealle ja syleillen vasemmalle, samalla
kuin pienen pieni mieshenkilö, *niin* suuri, puikkelehti hänen
helmojensa ympärillä kuten iloinen koira, joka takakäpälällään seisten
hyppeli hänen pitsinypläyksiään vasten.

-- _Oh, c'est beau -- tres cher -- c'est etrange._

Me emme päässeet lävitse. Koko portaat surisivat, naisia, joilla olivat
laahukset käsivarsillaan, tyrkittiin ja sysittiin, ja herrat ylhäällä ja
alhaalla huutelivat heidän hartiainsa ylitse eteen- ja taaksepäin,
huiskuttaen hattujaan -- ja Björnsonin tuntemattomat nimet, Sang ja
Bratt, vilahtelivat surinan ylitse kuin pistoolin laukaukset, ja muuan
sana kaikui, muuan sana yli kaiken, muuan sana sadoista suista, joka
ilmaisi heidän kaikkien ihmettelynsä, innostuksensa, ja kummastelunsa:

-- _Etrange, etrange_, soi kaikilta huulilta, -- ja äkkiä näin minä
Réjanen, Cabrielle Réjanen, keskellä portaita -- puoli alastonna,
vapisevin sieramin, kiihtyneenä kuin kilpajuoksija, joka kuulee
palkintotuomarin kellon, veteli hän lakkaamatta salamoivia sormiaan
punaisen tukkansa lävitse; ja minä näin kaksi japanilaista, kummissaan
ammottelevine suineen, pyöreine kuin imukalan kita, seisoivat he,
helmuksiin kietoutuneena, mustissa redingoteissaan, kuin kaksi
kysymysmerkkiä keskellä vilinää -- silloin Robert Rumiéres tarttui
ranteeseeni vapisevalla vasemmalla kädellään:

-- _Etrange, etrange._

Robert Rumiéres oli painanut suunsa lähelle korvaani:

-- Tule, tule, se on voitto, kuiskasi hän ja lisäsi nopeasti: Onko
hänellä vielä paljo sanottavaa?

-- Kenellä? (Ja minä tiesin, ketä hän tarkotti.)

-- Hänellä, Eliaalla -- hän on hullu.

-- Crangier.

Ja maalari, hän, olen unhottanut hänen nimensä hän, joka on maalannut
uudet kirkonikkunat Reimsissä, hän oli kuullut sen ja kääntyi minuun
sanoen:

-- Niin, rakas ystävä. Mielipuolisuus kuvastaa hänen silmistään.

-- Niin, kuiskasi Rumiéres päästämättä rannettani: Tämä Crangier on
hullu. Voisin lyödä hänet kuoliaaksi.

Silloin sanoin minä -- kuinka minä uskalsin, sitä en tiedä -- mutta minä
uskalsin sentään. Pelasin korttini ja sanoin:

-- Minusta on hra Crangier paras kaikista.

-- Paras... Robert puri huultaan, ja minä sanoin jälleen ja
äänekkäämmin, kovasti, niin kovasti että se kuului seinästä seinään yli
kaikkien äänien:

-- Niin, epäilemättä hra Crangier minusta on paras.

He olivat kaikki kuulleet sen, ja oli kuin hetkiseksi olisi kaikki
hiljentynyt ja kahdet- tai kolmetkymmenet kasvot kääntyivät minua kohden
-- minun lakkaamatta pyörittäessäni hattuani ja katsoessani kasvoista
toisiin ... oi, en tule koskaan unhottamaan niitä kasvoja. (Ja minä
sanoin itsekseni: onnistuukohan sinulta sekin? Voitko tukehduttaa myös
terveen järjen?)

Kunnes toistin jälleen kovalla äänellä:

-- Niin, hra Crangier on varmaan lähinnä skandinaavista käsitystä.

-- Mihin menet? kysyi Rumiéres.

-- Minun täytyy mennä näyttämölle.

Ja minä tunkeuduin seitsemän laahuksen ylitse ja viiden arvostelijan
ohitse, ja kuulin kahden herran nauravan: Ah Crangier -- ja minä
tunkeuduin yhä eteenpäin, ylös portaille, yhä eteenpäin kuin
unissakävijä, joka kulkee räystäskourua myöten, kunnes äkkiä näin rouva
Morgenstjernen aivan edessäni kultaisessa vaipassaan, ja kuulin hänen
äänensä korvissani:

-- Se menee päin mäntyyn, kuiskasi hän: lyökää aasi kuoliaaksi.

Minä nyökkäsin vain ja avasin rautaoven, jolle olin päässyt. Menin
käytävään ja kolkutin Crangierin ovelle:

-- Crangier, Crangier...

Ei vastausta.

-- Crangier, Crangier, huusin ja kolkutin jälleen eikä mies vastannut.
Silloin menin sisään.

Pohjolan mies vaikeni puolen sekuntia ja kun hän jatkoi jälleen, puhui
hän kuin purisi hampaillaan jokaista sanaansa:

-- Hän makasi lattialla, lattialla pitkin pituuttaan ... tahdoin huutaa,
kutsua häntä nimeltään, vaan en voinut: Crangier, Crangier. Laskeusin
lattialle, jotta olin polvillani, hänen vieressään, polvillani:
Crangier, Crangier...

Ei, hän oli mennyttä miestä...

Vaahto pursui hänen suustaan, ja minä tartuin hänen tikkumaisiin
hartioihinsa: Crangier, Crangier.

Ei, hän oli mennyttä miestä. --

Nostin hänen yläruumistaan ja jysäytin sen takaisin lattiaa vasten:

Crangier, Crangier.

Ei, hän oli mennyttä miestä. Hän oli ainaiseksi mennyt.

Sitte nousin ja ojensin selkäni.

Vaikkapa hän olisi kuollutkin, täytyi hänen nousta. Hänen *täytyy*
herätä, poika ei saa turmella koko hommaa. Hänen täytyy nousta. Hänen on
näyteltävä.

-- Minä tahdon voittaa.

Niin, niin sanoin. Nyt en leikkinyt. Tiesin, miksi toimin ja miksi olin
toiminut. Nyt tiesin sen.

Pohjolan mies asetti kätensä pöydän syrjää vasten ja puhui nopeammin:

-- Oli kysymys minuuteista. Niin, kahdeksan minuutin perästä nousi
esirippu. Näinä minuutteina toimin niin varmasti kuin murhaaja, joka ei
koskaan tule ilmi.

Pyörittelin sormiani ja asetuin hänen jalkojensa luo:

-- Crangier, huusin jälleen: Crangier -- ja minä huusin niin selvällä
äänellä, kuin tahtoisin herättää ruumiin, enkä minä kääntänyt silmiäni
hänen kasvoistaan.

-- Crangier.

Hän ei liikahtanut.

Minä kumarruin ja nostin hänen kätensä ja pitelin niitä omieni välissä:

-- Crangier.

Nyt, nyt...

-- Crangier.

Niin, hänen kasvonsa alkoivat vavahdella ... oi, hän herää. Hän kuolee
-- mutta hänen *täytyy* herätä:

-- Crangier.

-- Minä se olen.

-- Kuuletteko, Crangier, minä se olen.

Ja pitäessäni kasvoni tuuman päässä hänen kasvoistaan, avasi hän
silmänsä. (Se onnistuu, se onnistuu, ajattelin minä).

-- Crangier, tunnetteko minua? Minä se olen.

Hänen perin laihtunut ruumiinsa vavahti kuin kuolinkamppailussaan.

-- Jaa, kuiskasi hän.

-- Nouskaa sitte, sanoin ja nousin itse.

-- Nouskaa (ja minun silmäni tuijottivat hänen kasvoihinsa). On jo aika.

Hän nousi.

-- Istukaa, sanoin.

Ja hän istuutui.

-- Kuuletteko, mitä sanon? kysyin seisten hänen edessään.

Minun katseeni oli temmannut hänen katseensa mukaansa.

-- Jaa, minä kuulen.

-- Ja ymmärrättekö minut?

Hän pani kätensä pöytänsä reunalle ikäänkuin siihen nojatakseen.

-- Jaa, minä ymmärrän.

-- Tointukaa sitte, Crangier, sanoin puhuen yhä samaan tapaan:

-- Teidän on näyteltävä toinen näytös.

-- Jaa, nyt.

Ja vielä kovemmin sanoin:

-- Ja te olitte mahdoton ensimäisessä.

Hänen ruumiinsa vapisi:

-- Jaa, sanoi hän.

Hän puhui, kuten kerjäläinen, niin, kuten kerjäläinen, jonka usein näin
Rue Lacepidessa, erään ystäväni portilla, niin puhui hän:

-- Sillä en saanut nähdä teitä.

-- Ette, sanoin; sillä minä menin pois. Se oli minun syyni.

Ja samassa äkkiä muuttaen ääntäni panin käteni hänen tukalleen ja
sanoin:

-- Syy oli minun, rakas Marcel, se oli minun syyni.

-- Ei, ei, se oli minun, minulla ei ollut voimia, kuiskasi hän, ja hän
ojensi päänsä taaksepäin ikäänkuin saadakseen lähemmäksi kättäni: Te
olette niin hyvä minulle.

Katsoin omaa hymyäni peilistä, edelleen silitellessäni hänen tukkaansa:

-- Niin, niin, sanoin edelleen sivellen hänen päätänsä, Crangierin
sulkiessa silmänsä.

-- Teidän kätenne helpottaa, sanoi hän: on kuin se toisi elämää.

-- Tuntuuko siltä? sanoin hyväillen, samalla äänellä, enkä minä
kääntänyt silmiäni peilistä -- minä tahdoin, minun täytyi katsoa
itseäni, tahdoin nähdä, *miltä näytin*, murhatessani ihmisen.

-- Sanelkaa kohtauksenne, sanoin.

Crangier avasi silmänsä:

Ja, suonien selvästi kuvastuessa hänen värisevillä ohimoillaan, saneli
hän kohtauksensa kuin hän lukisi sana sanalta kivitaulusta -- ja minun
silmäni tuijottivat rävähtämättä hänen silmiinsä.

-- Hyvä, hyvä.

Nyt oli eloa myös hänen silmissään.

-- Oliko se hyvä. Kiitos.

-- Laittautukaa vain valmiiksi.

-- Ette sitte poistu, sanoi hän huolissaan.

-- En, vastasin minä (ja ajattelin: Ei, ole vain levollinen, en päästä
sinua enää, tulen kyllä pysymään lähelläsi).

-- Kiitos ... kuinka olette hyvä.

Hän tahtoi nousta jotakin ottamaan, mutta ei voinut, sillä jalat eivät
häntä kannattaneet.

-- Minulla ei ole voimia, sanoi hän uudestaan hädissään.

-- Odottakaas, sanoin. Ja minä avasin oven ja huusin pukijaa.

-- Tuokaa minun sampanjani, sanoin, ja odottaessani pitelin Crangierin
kättä, joka vapisi kädessäni kuin pelästyneen linnun ruumis.

-- Teidän on juotava lasi, sanoin minä: se antaa teille voimia.

Pukija tuli takaisin ja oven takaa, jonka sulin häneltä, sanoi hän
ojentaessaan minulle pullon ja lasin:

-- Regissööri kysyy, joko voi alkaa.

Otin kelloni esiin ja sellaisella äänellä kuin olisi ollut kysymys vain
näytännön pituuden laskemisesta, vastasin:

-- Kahden minuutin perästä voi alkaa

-- Juokaa siis, sanoin kaataen lasiin. Hän joi hieman, sähkökellon
kilinän väristessä huoneen lävitse: Vähän vielä, sanoin. Hän joi
uudestaan ja katsoi keltaiseen viiniin ja sanoi hymyillen:

-- Äiti on aina sanonut, että viini on myrkkyä, pidättääkseen minua
juomasta.

-- Kiitos.

-- Vähän vielä.

-- Kentiesi se niin onkin, vastasin minä katsellen itseäni peilistä.

Hän joi vielä.

-- Kas niin, joutukaa nyt.

Hän laittautui valmiiksi. Yhä edelleen oli hänen silmissään sama loisto
kuin ennenkin -- oikea.

-- Tulkaa sitte, sanoin.

-- Hän nousi ja minä seurasin. Hän kulki suorana. Hän meni näyttämölle
ja koetti kaidepuuta, johon hänen oli nojattava.

-- Tuolla minä seison, sanoin osottaen paikalleni -- viiden kyynärän
päässä siitä missä hän seisoi.

-- Kiitos, sanoi hän sennäköisenä kuin tahtoisi katseellaan mitata
askeleet, jotka meitä erottivat.

-- Kas niin, Crangier, sanoin ja sipaisin viimeisen kerran kädelläni
hänen tukkaansa. Hän tarttui siihen omallaan, joka oli kylmä kuin rauta,
ja hymyillen -- oi, hänen hymynsä oli lienteä kuin lapsen -- sanoi hän:

-- Oi, mestari, minusta tuntui kuin kuolisin. --

Mutta, ja hän terhistyi jälleen: nyt voin minä.

Regissööri tuli kello kädessä.

-- Esirippu voi nousta.

Crangier oli nojannut kaidepuuhunsa ja nyökännyt minua kohden -- lyhyeen
ja määrätysti. Oi, noin olin ennen nähnyt erään ihmisen nyökkäävän
päätään, Emil Henryn, kun hän juoksi guillotinille.

Esirippu oli ylhäällä, ja samassa, sekunnilleen samalla kertaa nousi
salista sekava levottomuus -- joku ryki, joku yritti nauraa, mutta se ei
päässyt ilmoille: he olivat nähneet Crangierin ja levottomuus oli
asettunut.

-- He ovat niitä, jotka ovat kuulleet, mitä sanoin skandinaavisesta
käsityksestä, ajattelin.

Ja Crangier käveli ja hän puhui ja hän *oli*...

Hän oli Sangin poika, Elias.

Pohjolan mies pysähtyi ja hikipisarat helmeilivät hänen otsallaan
ikäänkuin hänen juuri nyt olisi pitänyt saada toisen voimaton ruumis
tottelemaan omaa tahtoaan ja sieluaan.

François Carville oli nojannut päänsä rumanialaisen olalle.

Pohjolan mies oikaisi ruumiinsa:

-- Nousi oikea ukkosilma, kun hän meni. Crangier oli tullut ulos --
kuten huumaantunut ja juopunut seisoi hän kulissiin nojaten: Kuules,
kuules, sanoin, kun salissa yhä huusivat, ja minä luulen, ettei hän
kuullut...

Ja minä käännyin ja menin. Oli siis jotakin tapahtunut ja ... (Pohjolan
mies rykäsi) koko iltana en enää uhrannut Crangierille ainoatakaan
ajatusta. Enkö tahtonut häntä muistaa vai olinko todellakin hänet
unhottanut -- kuten sen, joka saa mennä menojaan? Sitä en tiedä. Tiedän
vain, etten muistanut häntä lainkaan.

Kunnes kaikki oli ohitse ja näyttämö oli jo pimeä ja Rumiéres odotti
portaiden edessä -- silloin johtui mieleeni: Oh, Crangier; täytyyhän
sinun sanoa miehelle jäähyväiset...

Menin käytävään ja kolkutin. Ihminen teki juuri lähtöä. Hänellä oli
hattunsa, kehno hattunsa kädessään, -- Tahdoin juuri, sanoi hän, tahdoin
juuri... (enkä minä katsonut häneen, en uskaltanut katsoa häneen. En
ollut ajatellut häntä viime tunteina, siitä hetkestä, jolloin hänet
jätin -- -- ja nyt, kun olin tullut tähän nelisnurkkaiseen
huonepahaseen, en uskaltanut katsoa häneen, en katsoa hänen
kasvoihinsa).

-- Tahdoimme juuri, sanoi hän ja hän viittasi: Tämä on minun äitini --
tulla teitä kiittämään.

Ja minä katsoin pieneen vaimoon -- oi, ei, oikeastaan ei hän ollut pieni
tai oli hän vain *tullut* pieneksi ... hän näytti kuin polvilleen
langenneelta, kummallinen, riippuva vaippa hartioillaan, ja silmäpari
syvällä otsan alla, silmät, jotka näyttivät aivan kuivuneilta...

-- Niin, emme voi teitä kiittää, sanoi hän ja tarttui käteeni luisevine
sormineen: emmehän voi teitä kylliksi kiittää ... mutta hän on minun
ainoani. Meitä on vain kaksi ja hän on niin hyvä... Ja kyyneleet
putoilivat hänen poskiltaan käsilleni -- niin kuuma ei ole verikään kuin
nämä kyyneleet olivat...

-- En tiedä, mitä vastasin. Ajattelin vain: Täältä on sinun lähdettävä
pois -- sinun täytyy ulos. Ja katsoin vielä vilaukselta Crangieriin --
hän seisoi tuolinselustaan nojaten ja hänellä oli kaksi aivan liian
suurta pilkkua poskillaan.

-- Mutta nyt hän on väsynyt, kuulin äidin sanovan ja hyväilevän hänen
päätänsä.

-- Niin, vastasin: nyt on teidän levättävä, Crangier.

-- Hyvästi, rouva, ja minä hymyilin.

-- Hyvästi, Crangier -- --

-- Hyvästi...

-- Mihin sinä jäit? kysyi Rumiéres, joka oli mennyt ulos ja odotti
vaunujensa edessä.

-- Olen sanonut jäähyväiset, vastasin nousten vaunuihin.

-- Aja minut kotiin.

-- Meidän piti aterioida oopperahuoneella.

-- Olen liian väsynyt, vastasin.

Hän ajoi minut kotiin, ja minä nukuin koko yön kuin tukki. Seuraavana
aamuna matkustin St. Germainiin. Lääkärini oli tahtonut niin. Sitä
paitsi olen aina rakastanut St. Germainin terrasseja, sillä siellä
vihreät viiniköynnökset riippuvat kaikilla töyräillä. On kuin näiltä
terrasseilta katselisi yli koko valoisan Ranskanmaan. Olin siellä
päivän, ja kun seuraavana päivänä illan suussa palasin kävelyltäni,
sanoi ovenvartija: Seurusteluhuoneessa on eräs herra, joka odottaa
teitä.

-- Eräs herra -- en odottanut ketään.

-- Niin, eräs herra Parisista.

-- Menin sisään. Siellä oli tirehtööri. Hän seisoi katsellen ulos
ikkunasta.

-- Tekö se olette? sanoin. Mitä tahdotte?

-- Oletteko kuullut sen? kysyi hän.

-- Minkä?

-- Crangier on kuollut.

-- Minä en liikauttanut kasvojani, kun kysyin:

-- Vai niin. Mihin tautiin?

(Oi, olin niin levollinen, niin hämmästyttävän levollinen kuin
murhamies, joka ei *tahdo* tulla ilmi, on murhapaikalla, johon
viranomaiset ovat vieneet hänet tutkittavaksi.)

Mutta tirehtööri vain toisti pyyhäisten kädellään otsaansa:

-- Hän on kuollut...

Ja samassa hän katsoi minuun (ja yksistään hänen katseensa johdosta
sanoin minä itsekseni: Ahaa, nyt tahdot vieryttää vastuun hartioiltasi
-- vierittää sen minun niskoilleni):

-- Sanotaan, että hän kuoli aivotulehdukseen. Hän huusi teitä viimeiseen
saakka.

-- -- --

Pohjolan mies oli vaiennut. Kukaan meistä ei puhunut, ja ainoastaan
Raolo poltti, katsellen kiemurtelevia savupyörylöitä.

-- Lähtekäämme, sanoi François Carville.

-- Niin, sanoin minä: meidän täytyy lähteä. On jo myöhä.

Me nousimme ja menimme puutarhaan. Rajuilma oli kokonaan ohitse. Kukista
ja häkeistä ja puista nousi kummallinen tuoksu -- kirpeä tai karvas --
kaikkialta ympäriltämme.

Suuret sähkövalot olivat sammutetut. Ainoastaan pienet kellertävät
lamput paloivat vielä puiden välissä, kuten viisaudenlinnun kuihtuneet,
kuoltuakin vielä avoimet silmät.





    poissa, paennehet etelään.
    Tänne yksin istuen ma jään
    varaan jonkun köyhän muiston.

    Lähtee korkealla kurkein kuoro
    yli kattoin ylhään vapauteen.
    Päiväin pitkäin painoon uupuneen,
    koska, koska lähteä on vuoro?




    KAUPUNGILLA SATAA


    Vasten kivitystä kadun
    soipi syyttäen ja tuomiten
    syksysateen ääni iäinen,
    saman kertoin sulle tutun sadun,

    jonka läpi elämäsi kuulet,
    sydämeni, niinkuin kuulet nyt,
    kun on päivä yöhön päättynyt,
    levolle kun laskevas jo luulet.

    Vielä odotatko, sydämeni,
    päivän koita jälkeen pilvisään,
    onnen armautta elämään
    jälkeen kaiken, joka hukkaan meni?




    MA VIERAHASSA KAUPUNGISSA KÄYN


    Ma vierahassa kaupungissa käyn
    ja tuskan ahdistusta tuntien,
    kuin lapsi ajamana unten näyn,
    ma astun ohi outoin talojen.
    Ma vierahassa kaupungissa käyn.

    Ja suihkukaivon vesi suruisasti
    kuin naisen itku iltaan heläjää.
    Näin astun kaupungin ma ääreen asti
    ja rinnassani soi ja nyyhkyttää
    kuin suihkukaivon vesi suruisasti.

    Ja puiston puissa kaikki laulut nukkuu,
    jotk' ovat kerran mulle soinehet,
    ja elämäni kaikki muistot hukkuu
    kuin ammoin unhotetut sävelet.
    Ja puiston puissa kaikki laulut nukkuu.




    YKSIN


    Taivas välkkyväisin jalokivin
    omaa ylhäisyyttään vartioi.
    Loiste väsyneiden lyhtyin rivin
    valaista ei sieluani voi.

    Syvään tunne, pohjaan asti tunne
    katkeruutta kovaa kohtalon,
    katso herkeemättä yöhön, kunne
    korkein totuus kätkettynä on!




    JO SAMMUU VALOT YÖHÖN LÄHESTYVÄÄN --


    Jo sammuu valot yöhön lähestyvään,
    mun katsoin huoneheni ikkunasta
    näin iltaan tähtikirkkaaseen ja syvään,
    ens kertaa kuin sen näkisin ma vasta.

    Niin ihmeen ääneti ja yksitellen
    yön taivahalla harhaa tähtein sarjat,
    kuin iäisyyden unta odotellen
    yön helmass' uinuu kattoin tummat harjat.

    Mun orpo sieluni, oi suuri hetki:
    nyt ihmiskohtaloista lyödään arvat!
    Mun orpo sieluni, sun elos retki
    on yksinäisyys, jonka sai vain harvat,

    on yksinäisyys, jonka hiljaisuutta
    yö iankaikkinen jo syleileepi,
    on yksinäisyys, jonka ihanuutta
    ja tuskaa tuntosi sun vapiseepi.




    KESKIYÖN KAUPUNKI


    On autioina kadut keskiyön.
    Nyt lepää aika, päivän työt ja tavat,
    niin oudot äänet yössä kumajavat,
    kun kengänkoroin katukiviin lyön.

    Yö mykkä on, mun tuskin sykkii syön,
    mua huonerivit synkät kaamoittavat,
    kuin öiset aavehet ne kohoavat.
    Yön taivahalla tuike tähtivyön.

    Mun on kuin kuolema ois käynyt mailla
    ja kaupunki ois asukkaita vailla
    ja elämä kuin kivettynyt ois,

    mun on kuin jäljellä vain oisin yksin
    ma öisin aattehin ja epäilyksin
    ja kuolon kutsut rinnassani sois.




    ÖINEN KATU


    Herätäkseen arkihumuun uuteen
    öinen katu nukkuu syvää untaan.
    Kuuhut katsoo kylmään avaruuteen,
    suuren hiljaisuuden valtakuntaan.

    Kammioihin hiipinyt on kansa,
    seinäin, ovien ja salpain taaksi.
    Puiston puutkin torkkuu seisaallansa,
    nukkua kuin aikois ainiaaksi.

    Ketään kanssani ei kuulemassa,
    kuinka soipi hiljaisuuden taika:
    talviyössä kuulaan korkeassa
    yhtyy iankaikkisuus ja aika.

    Tääll' ei elämähän sido mikään,
    kuolo on kuin ystävä ja veli,
    tääll' ei mitään tehdä ihmisikään,
    yhtäkaikki, kuoli taikka eli.

    Salaperäisenä niinkuin aave
    talviyössä uinuu öinen katu
    kuin ois elämä vain hullu haave,
    sairaan mielihoure, lasten satu.




    YLI VAIKENEVAIN KATTOIN


    Kerran, kerran yli vaikenevain kattoin vaipuu
    iäisyyden korkeudesta kuolon yö,
    viime kerran kaikki valtasuonet lyö,
    täyttyy heikon sukukunnan suuri kaipuu.

    Kerran kylmät, tylyt tähdet nousee vuotain verta
    yli kaiken katoamaan tuomitun.
    Hukkuu hetken hyrskehesen, itkuhun
    kaikki, joka surrut, riemuinnut on kerta.

    Sortuu heikko suku alle unelmainsa omain,
    nukkuu kamaralle kylmän, kovan maan.
    Kuu ja tähdet jatkaa ylhää kulkuaan
    halki avaruutten suurten, sanattomain.

    Kerran Linnunradan tähdet yössä katsoo kammoin
    takaa aavain kuolonkylmäin, autioin
    kiveen hakattua unta inehmoin:
    kaupunkeja, jotka kuolleet on jo ammoin.

    Kerran jokahinen sielu syvään yöhön hukkuu
    eik' oo enää ketään kuoloon kaipaavaa,
    unet kiveen hakatut vain todistaa
    kaipuusta sen suvun, joka yössä nukkuu.




    KEVÄTVALOA


    Nyt ikkunoissa säkenöi
    ja kauneutta ikävöi
    kaikk' kattoin harjat tummat
    ja valo maille lankeaa
    ja sulattaa ja sovittaa
    ja nostaa kaihot kummat.

    Se leikkii eessä ikkunain
    ja kultaan kevätunelmain
    se verhoo joka talon.
    Oi valon pyhää kevättä!
    Niin korkea on elämä,
    niin suuri valta valon.

    Nyt kaikki suonet pulppuaa
    ja kaikki lähteet auki saa
    nyt jään ja roudan alta
    ja taimi valoon herännyt
    ens syksyöihin asti nyt
    se säästyy kuolemalta.




    NÄÄ, OI MUN SIELUNI, AURINGON KORKEA NOUSU!


    Nää, oi mun sieluni, auringon korkea nousu
    ylitse kivisen kaupungin kattojen, katuin,
    ylitse vuossatain valheen ja tuntien tuskan
                                  koittava kirkkaus!

    Nää, oi mun sieluni, katoovan elämän autuus!
    Niinkuni ääretön temppeli on se sun eessäs,
    alla sen holvien on ikiaikojen äänetön hartaus
                                  mestarin hengen.

    Nää, oi mun sieluni, yössäkin korkehin kirkkaus,
    tuskassa tummien hetkien rauha ja riemu,
    vuossatain valheessa, elämän valheessa valkein,
                                  iäisin totuus!




    SIELL' ON KAUAN JO KUKKINEET OMENAPUUT --


    Siell' on kauan jo kukkineet omenapuut,
    siell' on siintävät seljat ja salmien suut,
    siell' on vihreät metsät ja mäet,
    siell' on vilposet illat ja varjokas koi,
    siell' on lintujen laulu, mi lehdossa soi,
    siell' on kaihoja kukkuvat käet.

    Mun on mieleni nääntyä ikävään,
    kun tiedän, kun tiedän ma kaiken tään
    ja ma kaihoten kaipaan sinne
    ja mun sieluni silmin ma nään sen näyn,
    salot, vihreät metsät, jos katuja käyn,
    jos kuljen, jos kätkeyn minne.

    Ja mun huoneeni käynyt on ahtahaks
    ja sen ilma niin kumman painavaks
    ja ma syömmessä toivon jo salaa:
    tulis syksy ja metsät ne vihreät veis,
    tulis talvi ja lumin ne peitteleis --
    kai silloin mun rauhani palaa!




    CHRYSANTHEMUM


    Sano, mistä sa saitkaan loistosi
    noin hiekalla tomuisen turun?
    Minä luulen, että sun juuresi
    on ruokkima salaisen surun.

    Kun verkkaan päivä sammuu pois
    ja kun yö sen pauhinan poistaa,
    mun on kuin sun äänesi kuulla vois,
    ja sun silmäs niin suurena loistaa.

    Minun on kuin sun kummassa katseessas
    ois öisten unien syvyys,
    kuin lääkitä ei vois suruas,
    ei maan, ei taivaan hyvyys.

    Minun on kuin kukkaissydämes
    elontuskan tuntea voisi,
    minun on kuin sun yöllinen kuiskehes
    vain hillitty nyyhkytys oisi.

    Minä luulen, sa surulta loistees sait,
    vaikk' kasvoitkin hiekkaan turun,
    minä tunnen ne elämän ankarat lait:
    kukat parhaat on kukkia surun.




    LAULA MULLE LAULUT NUORUUTENI


    Laula mulle laulut nuoruuteni,
    yö kun nousee yli kattojen,
    yli kaiken kalliin, mikä meni
    katukiviin kuiviin vuotaen.

    Laula päivän valosta, mi haipuu
    yksinäisten lyhtyin loistohon,
    laula väsynehen rinnan kaipuu
    valoon, joka kerran ollut on!




    LUMISADE

    Carduccin mukaan


    Ääriltä harmajan taivaan pehmeät hiutaleet lentää.
      Kaupunki ääneti on, tauonnut taisto ja työ.
    Ulkoa kuulu nyt ei torisaksain kutsuvat huudot,
      kaiut nyt laulujen ei kiirien katuja käy.
    Tornista laskevat vain tylyt lyönnit raukeat tunnit
      kaukaa kuin ääreltä yön, missä ei eloa oo.
    Linnut ikkunalautaan lyö: tutut rakkahat henget
      kuolleiden ystäväin nyt luoksensa kutsuvat mun.
    -- Kohta, te ystävät armaat, oi kohta, te lempivät rinnat,
      luoksenne saapuva oon, rauhaanne varjojen luo.




    PAN


    Oi öistä kulkijata korpimaan,
    ken metsän synkkiin pimentoihin vaipuu,
    oi rinnassansa syttyy villi kaipuu
    kuin halu liekkumahan hurjimpaan!

    Hän näkee metsän synkät silmät vaan
    ja kuinka varjot yössä nousee, haipuu
    ja metsän viidakossa oksat taipuu
    ja esiin astuu kätköstänsä Pan.

    Hän huulillensa nostaa ruokopillin,
    hän soittaa, soittaa laulun hurjan-villin
    ja metsä sadoin äänin soi ja soi.

    Mut öisen kulkijan on järki poissa:
    se harhaa metsän synkän sokkeloissa
    ja hurjaa onnenunta unelmoi.




    VANHA FAUN


    Pan vaiennut on metsän pimennoissa
    ja tähdet suuret syttyy vihrein valoin
    ja Selene kuin kuumesairain paloin
    yön äärettömän keinun aallokoissa.

    Faun vanha yksin saloin sokkeloissa
    käy vanhuuttansa väsynehin jaloin
    ja kiroo lemmetöntä yötä saloin
    ja kaihoo aikaa, jok' on iäks poissa.

    Hän kulkee öisen lähteen reunamalle,
    hän katsoo kammoksuin sen aaltoin alle,
    kuin kuultaa sieltä tähdet kirkkahasti.

    Veen pintaan vihertävät varjot heittyy.
    Hän seisoo hetken, lähtee, yöhön peittyy
    ja nyyhkyttääpi hiljaa aamuun asti.




    NUORI PSYYKE


    Niin lauhat aamutuulet hengittävät.
    Nuor Psyyke nurmikolla unelmoi,
    viel' unestansa posket purppuroi
    ja silmät kostein kiilloin kimmeltävät.

    Niin kummat unten hurmat heräjävät.
    Tuolt' takaa kunnaan Panin soitto soi.
    Kuin onnenunta tuuli huminoi.
    Ja Psyyken jäsenet ne väräjävät,

    kun aamukaste niitä kostuttaapi.
    Nyt nuori Psyyke jotain aavistaapi:
    hän alastomuuttansa säikähtää,

    hän tuntee oudon odotuksen pelon,
    hän tuntee luomisriemun uuden elon,
    mi salaa sisässänsä läikähtää.




    SFINKSI


    Yön pimennossa uinuu erämaa
    kuin äärettömyys vailla rajaa, rantaa.
    Yön taivas tylyt tähtikuvat kantaa
    kuin tahtoin tuomiollaan peloittaa.

    Tän' yönä erakko ei unta saa.
    Käy oudot aavehet nyt aron santaa,
    ne synninkaihon erakolle antaa,
    ne epäilykset korvaan kuiskuttaa.

    Mut katso, yli sielunhädän syvän
    jo koittaa aamu päivän lähestyvän
    ja harmaa hiekkanummi kirkastuu.

    Jo astuu erakkokin luolastansa:
    yl' aron sfinksi, tyhjyys katseessansa,
    kuin itse elämä ois, uneksuu.




    TROIJANRETKELÄISET AULIISSA


    Jo laivat liitoksissaan vapisee.
    Ne myötätuulta odottavat innoin,
    ja urhot oudon-riemuitsevin rinnoin
    kuin lemmenkisaan mennen käyskelee.

    Ja meri aavistuksin aukenee
    ja aavat lahdet lepää tyynin pinnoin
    ja jyrkät vuorenharjat jylhin linnoin
    kuin kivettyneet unet uhkailee.

    Kuin Kohtalo öin katsoo Linnunrata,
    kun urhot janoo koston hekkumata,
    ja surmasta, mi Troijan yllättää,

    kun kootuin purjein uneksivat laivat.
    Mut meri salaa sodan vaiheet, vaivat
    kuin arvoitus, min taa ei silmä nää.




    KOMEETTA


    Sa kauan kaukomailla oltuasi
    taas luokse lemmittysi palasit
    ja riemuin aurinkoa, armastasi,
    taas pitkäst' ajasta sa tervehdit.

    Sa kautta tähtitarhain kulkeissasi
    ties varman valon miekoin raivasit.
    Ken estää saattoikaan sun kulkuasi,
    kun lemmen voimalla sa taistelit?

    Mut armahas sun syöksee suruhun,
    hän luotansa sun työntää -- tähtivyöhön
    taas katoot kaukomaille kulkuhun.

    Sa lähdet valon taistohon ja työhön,
    mut palaat kerta, sillä lempes sun
    ei sammu koskaan kylmäin aavain yöhön.




    FIAT NOX

    Vapaasti Leconte de Lisle'in mukaan


    Niin tulkoon yö ja kuolo yli kaiken sen
    mi onnellist' on ollut, suruisata,
    ja varjot syleilköhöt maailmata,
    sen niinkuin meri alleen haudaten.

    Kuin onkaan päivä ollut helteinen
    ja tuskan hetki niinkuin vuosisata!
    Yö, untas kylvä kylmän-raukeata
    ja liekit sammuta sa sydänten!

    Mik' onkaan, sydän, osaas suruisempi,
    sun, jota syöpi viha, jäytää lempi,
    sun, joka kahleitasi suutelet!

    Oi katso: yö ja tyhjyys lähestyvät,
    oi katso: aukee unhon ääret syvät
    ja pyhään hiljaisuuteen raukenet.




    VANHOISTA KÄTKÖISTÄ


    1

    Sinipiika

    Veit kesäisenä yönä sielun multa
    sa metsän sinipiika loihdullas.
    Sen teki kumma laulu laulamas,
    sun silmäis sini ja sun kutreis kulta.

    Se mikä ennen sytti syömmeen tulta,
    se kävi kalpeaksi rinnallas.
    Veit paljon, paljon multa mukanas,
    vain kaihon kalvavan sain sijaan sulta.

    Ken lumoissa on metsänneitosen,
    hän omaa sieluansa etsien
    käy muille outona kuin unissansa,

    hän katsoo kaihoin illan hämärään,
    hän riutuu sanattomaan ikävään
    ja etsii, etsii omaa sieluansa.


    2

    Illansuussa

    Nyt saapuu kaihonsairas illansuu,
    nyt aukee satusaaret suuret, aavat,
    nyt hämyn henget karkeloihin saavat
    ja taivas kuumehisna punertuu.

    Nyt työ ja taisto yöhön unhoittuu,
    nyt raukee arkielon mittakaavat,
    nyt aukee kaikki vanhat sydänhaavat
    ja kaihon mereen mieli uppouu.

    Ma muistan kadonnutta kevättäin
    ja kuinka ystävättä yksin jäin
    ja sanat muistan, jotka toivon surmas.

    Sa tyttö tähtisilmä-katsehin,
    miks koskaan tielleni sa tulitkin?
    Nyt iäks sitoo sieluni sun hurmas.




    TULE ARMAANI JA KÄTES ANNA MULLE!


    Kuin meren raskaat mainingit mun aatokseni lyö,
    mua kaamoittaapi elämä ja kuolon pitkä yö --
    tule armaani ja kätes anna mulle!
    Tule, yksin pitkä kulkea on taival elontien,
    tule, unten kultalinnaan sinut kerallani vien
    ja puolet annan surustani sulle.

    Ma isiltäni perinnöksi unten lahjan sain,
    ma kaksin verroin painon tunnen elon suuren lain
    ja onnen, jok' ei toisten osaks tulle.
    Tule armaani mun luokseni, niin täys on sydämein,
    tule, uskalla en jäädä enää yöhön yksiksein,
    tule armaani ja kätes anna mulle!




    LÄHDETTYÄS


    Lähdettyäs, armahani oi,
    kaikki on niin hiljaiseksi käynyt:
    ilta varhemmin on hämärtäynyt,
    myöhemmin on noussut aamun koi.

    Niinkö katoatkin elostain
    niinkuin kaikki muu, niin menneheksi?
    Sieluni miks kauneutesi keksi,
    sinut jälleen, jälleen yöhön kadottain?

    Kerran, tiedän, helmaan suuren yön
    sammuu sydämeni, liioin lyönyt --
    vaan oi näinkö varhain tulee yö nyt,
    näinkö varhain vaikenitkin, syön?




    KADOTETTU


    On kuollut äänes kaiku korvissain,
    on hukkunut se humuun vieraan väen,
    ja niinkuin sytyttyään sammuu säen
    on olentos nyt mulle muisto vain.

    Sua hain ma kesken kadun kulkijain,
    mut outoja vain ympärilläin näen
    ja ohjaamana kohtaloni käden
    nyt jatkan yksinäistä kulkuain.

    Ja katukivet soittaa yöt ja päivät:
    »sun nuoruutesi hetket taakses jäivät
    ja aurinkoinen onnes, tou'on työt».

    -- Sun kiros, kadotettu, tunnen kyllä:
    kuin ilottomat pilvet kattoin yllä
    käy ohitseni päivät, vaihtuu yöt.




    EERIK-KUNINKAAN LAULU


    Yön prinssi ystäväs Eerik on,
    öin vainoo veriset veljet,
    on rintansa synkkä ja rauhaton,
    sitä kietoo kirot ja eljet.

    Hänen poveas vasten painaltaa
    suo, Kaarin, päänsä kuuma:
    hänen henkensä kahleet kirpoaa
    ja hullun järkensä huuma.

    Sun ystäväs Eerik on lohduton,
    pahat aaveet väijyy teitään,
    niin monta hän surmaan syössyt on,
    ei säälinyt kyyneleitään.

    Nyt kytkeä tahtoo he kuninkaan,
    ei valtikkaansa he siedä,
    mut ethän, Kaarin, annakaan
    sa untesi prinssiä viedä?

    Ja aatelisherrat kapinoi,
    ei kuule ne kuningastaan
    ja huovit ja tallirengit, oi,
    ne nousevat herraansa vastaan.

    Ja Kaarinan riistäis he rinnaltaan
    ja mielipuoleks sanoo
    he kuulun Eerik-kuninkaan
    ja vertansa kansa janoo.

    Hän, Kaarin, Kaarin, sun rinnoillas
    kovin kaunista nähnyt on unta:
    nyt tyrmässä kohta on kuningas
    ja viety on valtakunta.




    SYYSAAMU PIKKUKAUPUNGISSA


    Harmaja syksyaamu
    talojen päätyjen päällä,
    teräksenvärinen taivas,
    sineä tuolla ja täällä.

    Matalat talot ne makaa
    ruumisarkkujen lailla.
    Kaduilla kaikki on hiljaa,
    iäinen rauha on mailla.

    Kyyhkyset hereill' on yksin,
    katolla tuolla ne ääntää.
    Naapurin tuuliviiri
    laiskasti päätänsä kääntää.

    Vuossataisuntansa uinuu
    uniset ihmiset täällä.
    Harmaja syksyaamu
    talojen päätyjen päällä.




    PIKAKUVIA KADULTA


    1

    Kerjäläisäiti

    Hän seisoo kadunkulmassa, on lapsi helmassansa
    -- niin pureva on syystalven tuuli --
    ja kuolon kuumekukkaset ne palaa poskillansa
    ja veretön on vilusta huuli.

    Ja osaisella rievulla hän peittelevi pientään,
    joka vaikeasti valittaen ääntää --
    ja ohitsensa turkit yllä tuhannet rientää
    ja turkinkaulan pystyhyn he kääntää.


    2

    Työtön

    Hän astuu katukäytävää, on synkkyys silmissänsä.
    Hän vaimoaan ja lapsiansa muistaa
    ja rikkahitten Jumalan hän kiroo mielessänsä
    ja takin alla nyrkkiään hän puistaa.

    Niin, köyhän lapset -- eilettäin jo viime palan sai ne,
    hän turhaan anoi naapuriltaan lainaa.
    Nyt raivonhuuto huulillensa hyrskyää kuin laine.
    Hän puristain sen povehensa painaa.


    3

    Tehtaansavua

    Päin taivaankantta nousee ylös uhrisavu pyhä
    ja avaruuteen jäljettömiin haipuu,
    ja uudet uhrit vaatii Henki tuntematon yhä
    ja tuhannet sen alttarille vaipuu.

    Ja uhriksensa poikaa, naista, miestä sekä lasta
    tuo vaatii Henki, niin on aika luullut --
    mut tehtaan uunin ääreltä ja pyörän pauhinasta
    soi huokaukset, joit' ei kukaan kuullut.


    4

    Katulyhty

    Se katselee niin kaipaavasti kalpeahan yöhön,
    se on kuin silmän sammunehen valo,
    se katsoo ulos elämään ja taisteluun ja työhön
    ja katseessa on kuumehinen palo,

    kuin tietäis se kuin vähäisen on elämällä antaa
    ja kuinka paljon vaatii ihmissuku
    ja kuinka raskas elon taakka useille on kantaa
    ja kuink' on suuri sortuneiden luku.




    ISÄIN ÄÄNI


    Ken lukee heidän hikensä ja päivätyönsä vaivat?
    He osaksensa kylvön sai, kun lapset heelmän saivat,
    he ojat soihin kaivaneet on syvään,
    ja kussa heidän lapsensa nyt kulkee valtateitä
    he kirveinensä kulkenehet paljon ennen meitä
    on luottain lasten huomispäivään hyvään.

    He ajan tullen nukkuneet on tyynesti ja hiljaa,
    nyt kasvaa heidän haudoillansa teräisätä viljaa
    ja lapsillaan on leppeämpi huomen
    ja valonjuovat taivahalla nousee ajan yöstä
    ja kauniit hengenlaihot itää isiemme työstä.
    Niin käypi taru nousennasta Suomen.

    Mut elämä on ankara, kun lakinsa se laatii,
    ja polvi polven jälkeen uhrit veressä se vaatii
    ja polvi polven jälkehen ne maksaa.
    Ja nykypolven työ on työtä eestä lastenlasten,
    me seisomme kuin isämme nyt elämätä vasten,
    jok' kysyy meiltä: kärsiä ken jaksaa?




    NEERO LAULAA


    Petronius:

    Neero laulaa, Neero laulaa,
    -- kuunnelkaa, oi kuunnelkaa!
    kauas kurkoittavi kaulaa,
    hovinherrat vakuuttaa:
    Caesar jumalainen oi,
    noin ei kukaan laulaa voi. --
    Hymyy heille suuri Caesar.

    Neero laulaa lauluansa,
    hovinherrat pokkuroi,
    kumartaapi kaikki kansa:
    noin ei kukaan laulaa voi.
    Mut käy kuiske ilkeä:
    joku tohtii epäillä. --
    Kauhistuupi suuri Caesar.

    Julistaa: ken epäileepi
    ristinpuuhun naulitkaa.
    Kuiskaukset vaikeneepi,
    rauhan jalo Caesar saa.
    Oikein tehty, Caesar, se!
    Nyt ei maassa epäile
    kukaan suuruuttasi, Caesar.




    ESITAISTELIJAT


    Kuin muut he koskaan eivät unelmoineet,
    kun tyynnä levänneet on lehdot, veet,
    kuin muut he koskaan eivät lempineet,
    kuin muut, kuin muut he eivät elää voineet.

    Kuin muut he koskaan eivät vaikeroineet,
    lie ammoin kyynelensä kuivuneet.
    Kuin suuren myrskytuulen säveleet
    on rinnoissansa sotahuudot soineet.

    Ne kutsuneet on taisteluun ja työhön,
    ne kutsuneet on kuolemaan ja yöhön
    ja aikain luomisehen miehet mukaan.

    He aattehelle aukaisseet on teitä.
    Mut kansan sadatukset seuraa heitä,
    ja kun he kuolevat, ei itke kukaan.




    POHJANMAA


    Ma aina muistan, kuinka väsyneenä
    suurkaupungin ma humuhun ja huoleen,
    miss' soipi elo myrskyn säveleenä,
    taas käännyin kotihini, Pohjan puoleen.

    Ma aina muistan, kuinka verkallensa
    vei tieni lakeutta laajaa kohti
    ja kuinka rinta taasen vapautensa
    kuin painon raskaan alta nostaa tohti.

    Näin edessäni Pohjanmaata palan,
    näin karun seudun pelloks kuokituksi,
    näin lakeuden loputtoman alan,
    jok' on kuin iäisyyden maille uksi.

    Näin edessäni vuolaat virtain uomat,
    joiss' syöksyy alas korven voimat ylväät
    ja suuret rikkaudet, salon suomat,
    ja ikimetsän temppelsalin pylväät.

    Näin edessäni metsämaita, soita,
    miss' ihmiskätten jälkeä ei huomaa,
    miss' seutu täynnänsä on unelmoita
    ja tyyntä kauneutta, luonnon luomaa.

    Ja silloin tunsin kuin ois hellä käsi
    mun sydäntäni hivellyt ja silloin
    ma tunsin, tunsin: kunne elämäsi
    se teillä maailman on käyvä milloin,

    niin tääll' on olentosi juuret syvät
    vain täällä kertoo taru ihmeitänsä,
    vain täällä sydäntäsi lähestyvät
    sun muistos rakkaat kaikki kätköistänsä.

    Ja suuren kaupungin kun pauhinassa
    sa turhaan etsit, etsit itseäsi,
    sa tunnet, että tuolla, Pohjolassa,
    on iäks vangittuna elämäsi.




    KEVÄTLAULU


    Kevätlaulua laineet laulavat
    ja ulapat hopein hohtaa.
    Valonsäteet niinkuin vasamat
    valonarkoja silmiä kohtaa.

    Kevät tullut on keralla selkeän sään
    kuin ennen vuosien mennen,
    mut nyt sen tullessa kylmäks jään
    kuin milloinkaan en ennen.

    Kovin kauan on kestänyt varjoa yön,
    kovin kauan jäätä ja lunta.
    Ei ymmärrä talveen tottunut syön
    valon suurta, suvista unta.




    KATSON VIRRAN KALVOHON --


    Katson virran kalvohon,
    kaikki katoo sieltä,
    aalto soljuu solisten
    uuden aallon tieltä.

    Virta vierii verkalleen
    kauas kohti merta.
    Sinne, sinne aaltoset
    katoatte kerta.

    On kuin sielu sulaen
    yhtyis kulkuhunne,
    virran kera vieris pois,
    kysymättä kunne...




    HYÖKYAALTO


    Sinä hyöky hurja ja vaahtopää,
    lyöt kohden sa louhikoita,
    et koskaan taistosta lepoon jää,
    sa vaikka et mitään voita.

    On louhikko harmaatakiveä,
    se on sun surmasi kerta,
    et murtaa voi sa sen kylkeä,
    se ylväänä uhmaa merta.

    Sinä hyöky, mi hurjana rynnistät
    ja kuolet kiviä vasten,
    sinä ymmärrät, sinä ymmärrät
    elonleikkiä ihmislasten.




    SYYSSONETTI


    Nyt sumu harmaa nousee korven soissa,
    se seudun vaippahansa verhoaa,
    on kaikki kelmeätä, harmajaa
    ja päivä on jo kauan piillyt poissa.

    Nyt sydän värjyy syksyn unelmoissa,
    nyt kaikki kuolemasta muistuttaa,
    se maille mahtiansa julistaa
    nyt synkän syksyn voittolauleloissa.

    Nyt tunnen mit' en tuntenut ma ennen:
    sun oma suvesikin aikain mennen
    se katoo, katoo eikä palaja,

    sun nuoret tuntehesi tuhkaks palaa
    ja varkaan askelin hän saapuu salaa
    yön, syksyn herra, harmaa kuolema.




    LAKEUS



    1

    Mun sieluni sun ylläs väräjää
    kuin tuulenhenki yli ketoin, niittyin
    ja sisässäni soinnut helähtää
    sun oudon yksinäiseen kuoroos liittyin.

    Ma tahdon nöyrin mielin omistaa,
    oi lakeus, sun unes kuolonkovat,
    jotk' kylmään korkeutehen kohoaa,
    miss' suru, riemu ammoin laanneet ovat.


    2

    Sun rauhaas lemmin kuin en muuta mitään
    ja tahdon tyyneyttä otsallasi,
    kun kätes ojentaen länteen, itään
    sa tyynnä odottelet onneasi:

    kun syksyöin sun kylvös kypsäks saapi
    ja nuori voimas kohoo tähkäin teriin
    ja ensi tähdet ylles kohoaapi
    ja kuu kuin sirppi kastettuna veriin.


    3

    Yön ihmeelliseen valoon peittyin pihamaa
    ja kaikki tutut aitat sadun hohteen saavat.
    Nyt tuskin vapisevat tunnon-herkät haavat,
    vain vanhan kaivon vintti joskus narahtaa.

    On päivän tuskat, riemut loppuun soinehet
    ja elämä on lepoon käynyt pitkään laihoon.
    Yön suureen, sanattomaan, kirkkahasen kaihoon,
    mun sieluni kuin lapsi kehtoon raukenet.

    Mun sieluni, sa oma itses ootko nyt,
    vai onko suuri kirkkautes vain kesän laina,
    ja onko kahlehesi, joka nyt ei paina,
    yön hartauteen vain hetkiseksi hellinnyt?


    4

    Ikävässä kenttäin huojuvaisten
    syksyn täydet tähkät unelmoivat.
    Illan hiljaisuus ja rauha soivat
    rintaan rauhattomain matkalaisten,

    varisparven, joka vaakkuin kiitää
    metsän pimennosta laitaan niittyin,
    vaan kuin hiljaisuuden kuoroon liittyin
    äänetönnä yli laihon liitää.

    Tuskin ykskään liikahtaapi siipi.
    Kaikki vanhoja on, väsyneitä.
    Niinkuin omain unelmainsa teitä
    yli lakeuden ne liikehtiipi

    tuonne metsän hämärtävän laitaan,
    vuotten kaihon mukanansa raastain,
    surun sanatonta kieltä haastain
    etsivät kuin ennen erämaitaan.


    5

    Nyt öin jo yli kenttäin hämärtäy,
    nyt elonkorjuun hetket lähestyvät,
    kun eroitetaan akanoista jyvät
    ja suuri armo oikeudesta käy.

    Ja tilinteon painon tuntien
    nyt pellot lepää raskain henkäyksin.
    Öin yli kenttäin kuuhut kulkee yksin
    maan luomisvoimaa salaa siunaten.


    6

    Päivän viime säteet lankee
    yli tutun pihamaan.
    Mieleni on ahdas, ankee
    kuin ei ennen konsanaan.

    Katon vanhan räystään alla
    viime säteet viivähtää.
    Maassa, puissa, kaikkialla
    vaikeroi ja nyyhkyttää.

    Viime säteet hellävaroin
    kattoja jo kultailee.
    Sisässäni ääni aroin
    itkee, heltyy, hiljenee.


    7

    Linnut oksillansa vaikenevat,
    päivä vielä hetken viipyy poissa,
    neitseelliset haavat vapisevat
    autuaissa lemmen unelmoissa.

    Laaja lakeus kuin jättiläinen
    uinuu jälkeen päivän arkitöiden.
    Yksin tuuliviiri yksinäinen
    valvoo iäisesti ikävöiden,                 â- ¦<

    valvoo niinkuin valvot sydämeni
    tähystellen mennehesen aikaan:         <
    kuinka paljon iäks unhoon meni,
    kuinka vähän koskaan todeks saikaan!


    8

    (Kesäyö kirkkomaalla.)

    Omaa kirkkauttansa kummeksuin
    kesäyöhyt maille laskeuupi.
    Syviin aatoksiinsa unehtuin
    puiset ristit yössä uneksuupi.

    Elon onni, lempi, ystävyys
    tänne soi kuin kaiku laulun lauhan.
    Kaartuu ikihyvä iäisyys
    yli sydämeni suuren rauhan.

    Täällä jossain lähelläni liet
    -- tunnen ohitse sun kulkeneesi --
    sa ken kerran uneksijan viet
    rauhan kotiin, pyhään kirkkauteesi.




    EPILOGI


    Katso, sun rintasi rauhassa menneet kevähät nukkuu,
    katso, sun rakkaat riemus ja tuskas on poissa, on poissa.
        Viileä onni sun ohimoillasi asuu, syysöiden onni.

    Katso, on ylitse suvisten kenttäis kuolema käynyt.
    Poissa on valoisat yöt ja tähkät on viikate vienyt.
        Ylitse aavojen kenttäin katsovat illoin viluiset tähdet

    Kuule kuin askeltes alla nyt kaikaa kumea tanner!
    Syvällä, povessa maan, yön kohdussa elämä uinuu.
        Uutehen onneen, uuteen suvehen nousee iäinen nuoruus.







ESIPUHE


Samalla kertaa »avoimena» ja »salaperäisenä» seisoo Goethe
»hämmästyneen maailman edessä» -- lainataksemme hänen oman kuvansa
»Talvisesta Harzin-matkasta»: avoimena ja yksinkertaisena kuin luonto,
jonka näemme ympärillämme kasvavan ja kukoistavan, alati itseään uusien
ja nuorentaen, mutta myöskin salaperäisenä ja ongelmallisena kuin
luonto, joka mustasukkaisesti kätkee meiltä syntynsä ja voimansa
selityksen. Hän on samalla kertaa helppo- ja vaikeatajuinen, kevyt ja
syvällinen, hän tuntuu yhdistävän itseensä tunteen lennon ja ajatuksen
painavuuden, kukan ja hedelmän, kevään levottoman kaipauksen ja syksyn
alistuvan rauhan, päiväpaisteen ja tähtivalon, hän on maan poika, tomun
ja murheen kahlehtima, mutta hän voi myöskin tulla meitä vastaan kuin
Ariel Aeoluksen harppujen saattamana. Sen rikkaan inhimillisyyden
lähteitä, joista hänen runoutensa on vuotanut, niitä alkuelämyksiä,
jotka ovat muodostaneet hänen persoonallisuuttaan, emme missään ole
niin lähellä kuin hänen lyriikassaan. Siinä tunnemme paljaimpana
hänen valtimonsa lyönnin. Siinä aavistamme olevan kätkettynä hänen
neroutensa ja vaikutusvoimansa syvimmän salaisuuden. Siitä voimme
välittömimmin lukea hänen sydämensä ripin ja helpoimmin seurata hänen
elämänvaelluksensa jälkiä. Goethen valtavassa, henkisen elämän eri
aloille suuntautuneessa tuotannossa on lyriikalla keskeinen, vallitseva
asema. Se on jokaisen Goethe-lukijan lähtökohta, mutta se on myöskin se
päätepiste, johon hän palaa »Wilhelm Meisterin» ja »Faustin» jälkeen.
Lyriikallaan ennen muuta on Goethe ensiksi laulanut itsensä jokaisen
uuden sukupolven tietoisuuteen ja lyriikallaan tulee hän varmaan
kauimmin puolustamaan asemaansa maailmankirjallisuudessa. Runouden
klassikkojen joukossa on Goethe ennen kaikkea lyyrikko, ehkä suurin,
minkä historia tuntee.

Lyriikka säestää Goethen eri ikäkausia hänen ensimäisistä
nuoruusvuosistaan hänen pitkän elämänsä iltaan saakka, keskeytymättä,
jos otamme lukuun myöskin sen epigrammin-luontoisen mieterunouden, jota
Goethe viljeli niinäkin kausina, jolloin hän oli lyyrillisesti vähimmän
tuottelias. Leipzigin-kauden ensi kokeiden jälkeen, jotka suureksi
osaksi vielä olivat ajan kirjalliseen rokoko-henkeen tehtyjä mukaelmia,
löysi Goethe Strassburgissa, Herderin ja kansanlaulun opastamana,
persoonallisen runouden lähteille ja kirjoitti Friederikelaulunsa,
joita syyllä on sanottu uuden saksalaisen lyriikan puhkeavaksi
keväimeksi. Tästä lähtien saa Goethen laulurunous sen tunnustuksellisen
luonteen, joka on sille ominainen ja joka sallii meidän siitä seurata
hänen sisäisiä kehitysvaiheitaan. Me voimme kuulla siitä hänen
myrsky- ja kiihkokautensa uskon heräävään nerouteensa, nähdä hänen
»Prometheuksessa» nousevan uhmaan itse Zeusta vastaan tai
»Ganymedeksen» keväthymnissä hurmautuneena avaavan sylinsä luonnon
panteististä jumaluutta kohti, me saamme siitä havaita, miten rakkaus
hänen elämänsä vaiheissa, itse aina uutena, etsii uusia ilmauksia,
kasvaen lopulta siksi suureksi, maailmoja syleileväksi tunteeksi, joka
sykkii »Jälleentapaamisen» säkeissä. Mutta myöskin vähemmän keskeiset
elämykset ovat jättäneet jälkiä hänen lyriikkaansa, jota hän itse on
nimittänyt »tilapäärunoudeksi», tarkoittaen tällä nimityksellä sitä
läheistä suhdetta, mikä hänen runojensa synnyllä oli konkreettisiin
elämäntapahtumiin. Se joka tuntee Goethen elämän ulkonaiset vaiheet ja
voi sen perustalla sovittaa kunkin runon historialliseen ajankohtaansa,
hän saakin epäilemättä Goethen lyriikasta enemmän kuin se, joka joutuu
arvostelemaan hänen runojaan ilman sitä taustaa, minkä niiden tekijän
elämäkerta tarjoo.

Goethen lyriikassa kuvastuu hänen nuoruutensa levoton etsintä, hänen
miehuutensa tyyni voima ja hänen vanhuutensa kuulas viisaus. Mutta
siinä kuvastuu myöskin nuoruus, joka varhaiskypsyydessään saattaa
muistuttaa vanhuutta, samoinkuin siinä voimme tavata vanhuuden, joka
elämystensä välittömyydessä tuo mieleen nuoruuden. Siinä kuvastuu
ilossa ja surussa elämä, jonka syvällinen, lämmin, rikas inhimillisyys
oikeuttaa jälkipolvia piirtämään mestarin hautakiveen hänen omat
sanansa:

    Das ist fürwahr ein Mensch gewesen.

       *       *       *       *       *

Seuraavat suomennokset, jotka pääasiassa ovat syntyneet
Goethe-luentojen ohella ja osaksi niitä varten, eivät pyri antamaan
mitään tyhjentävää kuvaa mestarin lyriikasta. Suomentaja ei ole runojen
valinnassa voinut pitää silmällä yksistään kappaleiden edustavuutta,
hänen on usein täytynyt tehtävän ylivoimaisuuden takia luopua
yrityksestä siirtää toiseen kieleen useita Goethen tunnetuimmista
runoista. Hänen on niinikään ollut monta kertaa pakko niihinkin
runosuomennoksiin nähden jotka ovat tässä kokoelmassa saaneet sijansa,
kaihomielellä todeta se välimatka, mikä on jäänyt alkuperäisen runon ja
suomennoksen välille. Mutta sellaisenaankin voinee tämä kokoelma olla
jonkinlaisena suomenkielisenä johdantona suurimman saksalaisen
runoilijan maailmaan. Jos tämä kokoelma johtaisi lukijan Goethen
alkuperäisiin runoihin, olisi suomentaja saavuttanut sen, mitä hän
lähinnä on tarkoittanut.

Runot seuraavat toisiaan yleensä aika-järjestyksessä, sikäli kuin
niiden kronologia on tunnettu, lukuunottamatta »Mietelmiä ja
pikkurunoja», joista on tehty erikoinen osasto. Kokoelman kolme
ensimäistä runoa on otettu mukaan enemmän tyypillisinä näytteinä
Goethen Leipzigin-ajan tuotannosta kuin runollisen arvonsa perusteella.
-- Samoinkuin varhemmin »Lyyrassa ja paimenhuilussa» on suomentaja
tässäkin kokoelmassa vähemmän pyrkinyt tavoittelemaan sananmukaista
uskollisuutta kuin oikeudentekoa alkuperäisen runon tunnearvoille.

Turku, marraskuussa 1922

V. A. K.




    Yö.


    Armahani luota lähtein,
    samoelen hiljalleen,
    kuljen välkkehessä tähtein
    läpi metsän nukkuneen.
    Luna nousee, valtavasti
    tammilehdot kirkastaa.
    Koivut sille hartahasti
    pyhän savun suitsuttaa.

    Varjot värjyy kuutamossa,
    sydän vavahtaen lyö,
    kulkee kuiske viidakossa.
    Mikä onnentäysi yö!
    Riemu! Autuus! Taivas sulle
    suon ma öitäs tuhannen,
    jos mun armahani mulle
    antais yön vain ainoisen.

    (1767).




    ONNI.


    Niin useasti unissasi
    mun nähnyt olet rinnallasi
    sa käyvän luokse alttarin.
    Niin useasti valvehilla,
    Annette, sun suusi suudelmilla
    ma peittänyt oon varkahin.

    Pois katos onnen hetket varhain,
    pois autuutemme aika parhain,
    pois vien virtaan elämän.
    Mit' auttaa nautinto mua voikaan?
    Kuin vinhaan ohi karkeloikaan
    pois hetket onnen pienimmän!




    LAULUILLENI.


    Te laulut, viekööt teidät tuulet
    ja aallot unhon merehen!
    Ei teitä toista tytön huulet,
    ei poika aikaan keväimen.

    Te armastani ylistitte,
    nyt pilkkaa hän mun lempeäin.
    Te kaiken veteen kirjoititte
    ja vesi vierii eteenpäin.




    SOKKOSILLA.


    Sun sokoks aina soisin!
    Kuin katsotkaan sa toisin
    mua silmin näkevin!
    Mut silmät peittehessä
    jo löysit hetkisessä
    sa mun -- miks mun sa löysitkin?

    Kun sokkona sa kuljit,
    mun käsihisi suljit,
    ma syliis raukenin.
    Sait tuskin näkeväksi,
    kun kaikki ilo läksi:
    pois työnsit sokon julmimmin.

    Hän hoippuroi ja horjui,
    hän vaivoin iskut torjui,
    kun häntä tuupittiin. --
    Ja jos et lempimähän
    mua opi, pimeähän
    ma jään kuin sokko siteisiin.




    JO, FRIEDERIKE, HERÄÄ!


    Jo, Friederike, herää,
    pois aja yö!
    Jo avaa silmäs terää,
    yö pakoon lyö!
    Jo laakso, metsän rinne
    ne laulavat,
    mun sisartani sinne
    ne kutsuvat.

    Jo suviaamu salaa
    sun huoneesees
    se kultiansa valaa:
    et herää ees!
    Sa siskoos rakkahasti
    vain painallat
    ja yhä hartaammasti
    sa nukahdat.

    Ei satakielten kuoro
    sua heräämään
    oo saanut -- mun on vuoro,
    en minäkään!
    Niin raskaat painot riimein
    jo kantaa sain.
    Oi Musa, herää viimein!
    Sa -- nukut vain!




    LÖI SYDÄMENI: RATSAHILLE!


    Löi sydämeni: ratsahille!
    Kuin aatos oli tehty työ!
    Loi ilta varjot maisemille
    ja vuorilla jo vartoi yö.
    Ja sumussa ja pimennossa
    jo seisoi rivit tammien
    ja pensastossa, viidakossa
    kaikk' kului silmät pimeyden.

    Kuu pilvivuoren takaa nousi,
    ui unisena esihin
    ja tuulen siivet hiljaa sousi,
    soi ilma oudoin sävelin.
    Yön kauhut kasvoi vastahani,
    mut rohkeuteni karttui vain.
    Mun poltti tuli suonissani,
    mun hehkui liekki rinnassain

    Sun näin, ja ilo silmistäsi
    se kohta syttyi minuhun.
    Mun sydämeni vierelläsi
    koht' oli, itse olin sun.
    Jo oli rusko, valon tuoja,
    sun kasvos rakkaat kullannut
    ja hellyytes mua kohtaan -- Luoja!
    sit' toivoin, mut en ansainnut.

    Jo kevätaamu poies vie mun,
    ja eron raskas hetki lyö.
    Sun suudelmissas autuus riemun,
    sun silmissäsi tuskan yö!
    Ma lähden -- kyynel puserrettu
    sun poskellasi kimaltaa.
    Mik' onni olla rakastettu,
    mik' onni itse rakastaa!




    KOTKA JA KYYHKY.


    Kotkanpoika nousi ylös
    saaliin hakuun.
    Tapas hänet metsämiehen nuoli,
    lamautti siiven iskuvoiman.
    Alas syöksähtää hän myrttilehtoon,
    tuskissansa siellä viettää
    hän kolme päivää
    ja kolme pitkää, pitkää yötä.

    Viimein hänet parantaa
    balsami, mi ain' on läsnä,
    kaikkiparantava luonto.
    Hän lehdost' esiin tunkee
    ja siivet ojentaa -- mut ah,
    poiss' on niiden nostokyky,
    tuskin maasta nousta voi hän,
    saada jonkun halvan saaliin.
    Surullisna asettuu hän
    kivikolle puron ääreen,
    katsoo tammipuuhun ylös
    ja taivaan lakeen
    ja kyynel silmähänsä kiertyy.

    Niin saapuu huoletonna kuherrellen
    myrttipesästänsä kyyhkyspari,
    alas laskeuu ja nyökytellen kulkee
    yli kultahiedan puron reunaan
    toisiansa nokitellen.
    Punasilmät kiertää joka suuntaan,
    keksii kotkanpojan surevaisen.
    Uroskyyhky uteliaan-toimelias
    hiipii lähipensaaseen ja sieltä
    itsetyytyväisnä kotkaan katsoo.
    »Sa suret», kuiskuttaa se makeasti,
    »sa mieles rohkaise jo, ystäväni!
    Sull' eikö hiljaisehen onneen täällä
    oo kaikki, mitä toivoa vain saatat?
    Sa etkö iloita voi kultaoksasesta,
    jok' auringolta sua suojelee?
    Sa etkö illan ruskotusta vastaan
    voi rannan sammal-vuotehelta
    rintaas nostaa?
    Sa kuljet kesken kukkain kasteisten
    ja pensaikosta sopivata ruokaa
    sa yltäkyllin noukit
    ja lähteen hopeaisen vettä juot.
    Oi ystäväni, tosi onni on
    vain mielen tyytyväisyys
    ja tyytyväisyydelle aina
    on kaikkialla kyllin.»
    »Oi sinä viisas», lausui kotka vaipuin
    vain syvemmälle omaan ltsehensä:
    »Oi Viisaus, sa puhut niinkuin kyyhky!»




    VAELTAJAN MYRSKYLAULU.


    Ketä, Genius, et hylkää
    hänt' ei sade eikä myrsky
    vavisuta sydämessä.
    Ketä, Genius, et hylkää,
    hälle synkkä sadepilvi,
    hälle raju myrskykuuro
    vastaan laulaa,
    niinkuin laulat,
    leivo, tuolla.

    Ketä, Genius, et hylkää,
    hänet nostat liejun yli
    tulisiivin.
    Niinkuin kevein kukkaisjaloin
    ylvääst' yli liejun käy hän,
    tappain Python käärmeen,
    Pythius Apollo.

    Ketä, Genius, et hylkää,
    annat untuvat sa alleen,
    kun hän kalliolla nukkuu,
    siivin hellin häntä suojaat
    lehdon yössä.

    Ketä, Genius, et hylkää,
    hänet lumituiskussakin
    lämmität sa.
    Lämpöön runottaret kaipaa,
    lämpöön sulottaret kaikki.

    Runottaret, tulkaa,
    tulkaa, sulottaret!
    Tuoss' on vesi, tuossa maa
    ja veden ja maan poika tässä,
    maan, min yli vaellan
    jumalten lailla.

    Olette puhtaat niinkuin veden sydän,
    puhtaat niinkuin maan ydin,
    leijutte ympärillä, kanssanne nousen
    veden yli, maan yli
    jumalten lailla.




    VAELTAJA.


    _Vaeltaja_.

    Siunattu ollos, nuori vaimo
    ja imevä poika
    rinnallasi
    Suo minun kallioseinää vasten
    jalavan varjossa
    taakkani heittää,
    vierelläs levätä.

    _Vaimo_.

    Mikä askar ajaa
    päivän helteessä sinua
    tomuista tietä?
    Kannatko kaupungista
    tavaraa?
    Hymyilet kysymystäni,
    matkamies?

    _Vaeltaja_.

    En tuo tavaraa kaupungista.
    Viileäks muuttuu ilta.
    Näytä minulle kaivo,
    josta haet vettä,
    rakas nuori vaimo.

    _Vaimo_.

    Vuoritietä ylös!
    Kulje edellä! Pensaikon läpi
    johtaa polku majalle,
    missä asun,
    kaivolle,
    josta juon.

    _Vaeltaja_.

    Ihmiskäden jälkiä
    viidakossa!
    Noita kiviä et sinä asettanut,
    antelias luonto.

    _Vaimo_.

    Ylemmäs!

    _Vaeltaja_.

    Sammalen peittämä templin pääty!
    Tunnen sinut, luova henki!
    Olet painanut leimasi kiveen.

    _Vaimo_.

    Eteenpäin, muukalainen!

    _Vaeltaja_.

    Kirjoitus kivessä tuossa!
    Mahdoton lukea!
    Kuluneet olette
    uurretut sanat,
    te joiden tuli todistaa
    mestarinne hartautta
    tuhansiin polviin.

    _Vaimo_.

    Ihmettelet, muukalainen
    kiviä tuossa?
    Ylhäällä on niitä paljon
    majani luona.

    _Vaeltaja_.

    Ylhäällä?

    _Vaimo_.

    Suoraan vasemmalle
    pensaikon läpi,
    tänne.

    _Vaeltaja_.

    Musat ja Gratiat!

    _Vaimo_.

    Tuossa on majani.

    _Vaeltaja_.

    Temppelin rauniolla!

    _Vaimo_.

    Tuolla syrjässä
    pulppuaa lähde,
    josta juon.

    _Vaeltaja_.

    Hehkuen leijut
    hautasi yllä,
    Genius! Soraan
    suistunut sun on
    mestariluomas,
    kuolematon!

    _Vaimo_.

    Varro, noudan ruukun
    juodaksesi.

    _Vaeltaja_.

    Muratti on verhonnut
    jumalaisen muotos.
    Kuinka te nousette,
    nousette tomusta,
    pylväspari!
    Ja sinä yksinäinen
    sisar tuolla,
    kuinka te kaikki, tumma sammal
    päänne kiireellä, katsotte
    kuninkaallisesti
    kaatuneita siskojanne
    jaloissanne.
    Karhunmarjapensaan juurella
    peittää niitä tomu ja maa
    ja korkea ruoho huojuu yläpuolla.
    Niinkö pidät arvossa, luonto,
    mestariluomaasi?
    Tunteettomana murskaat
    pyhäkkösi,
    kylvät sen rauniolle ohdakkeita.

    _Vaimo_.

    Kuinka poika nukkuu!
    Tahdotko levätä majassa,
    muukalainen? Vaiko mieluummin
    viipyä taivasalla?
    On jo kylmä. Ota poika,
    että menen noutamaan vettä.
    Nuku, rakkaani, nuku.

    _Vaeltaja_.

    Ihana on leposi!
    Tai vahan-raikas
    sun hengityksesi
    Sinä, syntynyt raunioilla
    pyhän muinaisuuden,
    varjelkoon se hengellään sinua!
    Ketä se ympäröi,
    jumalten onnea, itsetuntoa
    saa hän nauttia.
    Nouse täytenä, oras,
    kukkivan kevään
    ihana ylpeys,
    loistaos vertaistesi keskellä!
    Kuihtuessa kevääsi
    nouskoon rinnastas
    täysi hedelmä
    ja kypsyköön päivää kohti!

    _Vaimo_.

    Jumala siunatkoon nukkuvaa lasta! --
    Voin tarjota sulle raikkaan veden lisäksi
    vain palan leipää.

    _Vaeltaja_.

    Kiitos.
    Kuinka ihanasti kaikki kukkii
    ja viherjöi täällä!

    _Vaimo_.

    Mieheni hän pelloltaan
    pian saapuu kotiin.
    Viivy luonamme
    ja kanssamme jaa ehtoollinen.

    _Vaeltaja_.

    Te asutte täällä?

    _Vaimo_.

    Niin, tuonne muurien väliin
    isäni jo majan tiilistä
    ja sorakivistä rakensi.
    Nyt asumme me täällä,
    isäni antoi minut peltomiehelle
    ja kuoli syliimme. --
    Heräätkö jo, sydänkäpyseni?
    Kuinka ilakoikaan hän ja leikkii,
    hän veitikka!

    _Vaeltaja_.

    Oi luonto, iki-itäväinen,
    luot kaikki elon nautintoon
    ja lapsillesi äidin tavoin
    oot suonut perinnön, oot majan suonut.
    On räystään alla pääskyn pesä,
    se tunteetonna taideluoman keskeen
    sen rakentaa.
    Ja hyönteistoukka kutoo suvulleen
    ylt ympär oksan talvimajan.
    Ja menneisyyden
    sa yleville raunioille
    sun majas pystytät,
    oi ihminen,
    ja nautit elämästä haudoilla!
    Jää hyvästi, sa onnellinen vaimo.

    _Vaimo_.

    Et tahdo jäädä?

    _Vaeltaja_.

    Herran huomaan!
    Siunattu olkoon poikanne!

    _Vaimo_.

    Onnea tiellenne!

    _Vaeltaja_.

    Mihin johtaa vuoren taakse
    polku tuo?

    _Vaimo_.

     Se Cumaan vie.

    _Vaeltaja_.

    Se onko kaukana?

    _Vaimo_.

    On hyvän kolmen virstan päässä

    _Vaeltaja_.

    Jää hyvästi
    Oi ohjaa askeltani, luonto,
    mun, vaeltajan askelta, mi vie
    mun pyhän menneisyyden hautain yli!
    Vie askeleeni paikkaan rauhaiseen,
    mi suojassa on pohjoiselta
    ja missä helteheltä päivän
    suo varjon poppelit.
    Ja ehtoolla
    kun kotiin käyn
    ma majallein,
    jonk' illan viime säteet kultaa,
    suo että vastahani saisi vaimo tuollainen,
    sais poika sylissään!




    PROMETHEUS.


    Peitä pilvisumuun, Zeus,
    taivahasi,
    koeta kuin poika, joka katkoo
    ohdakkeita tiellään,
    voimaas tammihin ja vuoriin!
    Sentään sinun täytyy jättää
    maani mulle,
    majani, jot' et sa tehnyt,
    lieteni,
    min hehkun tunnet
    kademielin.

    En tiedä auringon alla
    kurjempaa kuin te, jumalat!
    Niukasti ruokitte
    uhriveroilla
    majesteettianne,
    nääntyen, jolleivät
    lapset ja kerjurit
    olisi toivovia houkkoja.

    Kun olin lapsi
    enkä tiennyt kättäni pitemmälle,
    käänsin harhaavan katseeni
    päivää kohti kuin siellä
    olisi korva pyyntöäin kuuleva,
    sydän kuin minun,
    surun painamaa armahtava.

    Kuka auttoi minua
    titaanien ylimieltä vastaan?
    Ken pelasti minut kuolosta,
    ken orjuudesta?
    Etkö itse kaikki tehnyt,
    pyhästi hehkuva sydän?
    Sinä, joka nuorena ja viatonna
    hehkuit, petettynä, kiitosta
    nukkujalle ylhäällä tuolla.

    Sinua kunnioittaa? Miksi?
    Oletko keventänyt koskaan
    raskautetun tuskia?
    Oletko koskaan kuivannut
    ahdistetun kyyneliä?
    Eikö ole minua mieheksi takonut
    kaikkivoipa aika
    ja ikuinen kohtalo,
    minun herrani ja sinun?

    Luuletko ehkä,
    että ma elämää vihaisin,
    erämaahan pakenisin,
    kun eivät kaikki
    unelmat kypsyneet?
    Tässä istun, teen ihmisiä
    kuvani mukaan,
    suvun kaltaiseni
    kärsimään, itkemään
    nauttimaan, iloitsemaan,
    suvun, joka ei sinua kunnioita,
    suvun kuin minä!




    RESENSENTTI.


    Mies mull' oli vieraana muuankin.
    Oli sopumme mitä parahin:
    näki pöydässä ruokani tavallisen
    ja söi sitä vatsan-täydellisen,
    ja jälkiruokahan tultuaan
    söi senkin suuhunsa makeaan.

    Niin lankes paulaan Pirun ja Pahan,
    rupes ruokiani moittimahan:
    »Ei sako soppaa haitannut,
    oli paisti hiukan palanut --»
    Pyhä sakramentti!
    Ulos mies, se koira! Hän on resensentti.




    MUHAMMEDIN LAULU.


    Vuorilähde nähkää,
    kirkassilmäinen
    kuin tähti!
    Pilvien takana ruokkivat
    hänen nuoruuttansa
    hyvät henget
    pensaisissa rotkoissa.

    Täynnä nuorta voimaa
    tanssii se pilvistä
    marmoripaasille,
    hypähdellen kohti
    taivahan sineä.

    Vuorisolissa
    heittelee se kirjavia kiviä,
    tempaa käskijävoimalla
    sisarlähteet
    mukaansa.

    Alhaalla laaksossa
    nousee kukkia tiellään,
    kedot elävät
    hänen henkäyksestään.

    Eivät häntä pidätä
    varjoiset laaksot, eivät kukat,
    jotka hänen polviaan syleilevät,
    houkutellen rakkauden silmillä.
    Lakeutta kohti hän pyrkii
    käärmeenä kulkien.
    Purot yhtyvät häneen
    onnekkaina. Nyt hän käy jo
    lakeutta, hopealle hohtaen,
    ja lakeus loistaa mukanaan.
    Joet lakeudelta,
    purot vuorilta
    huutavat riemussa hänelle: »Veli,
    veli, ota veljet mukaasi
    vanhan isäsi luo
    ikuisen valtameren,
    joka odottaa meitä
    levitetyin käsivarsin,
    jotka, ah, turhaan avautuvat
    meitä, kaipaavia kohti.
    Meitä jäytää erämaassa
    ahnas hiekka, päivän paahde
    imee meistä veren, kunnes
    patoo lammeks meidät! Veli,
    ota veljet lakeudelta,
    ota veljet vuoristosta,
    ota mukaan, isäs luo!»

    »Tulkaa kaikki.»
    Ja hän kasvaa
    ihanasti. Sukukunnat
    käsin kantaa ruhtinastaan!
    Vyöryväisin riemusaatoin
    maat hän nimittää ja syntyy
    kaupunkeja askelistaan.

    Edelleen hän aina vyöryy,
    jättää tornit liekkihuiput,
    marmoriset talot, jättää
    luomat valtavaiset tielleen.

    Kantaa seedritalot Atlas
    valtavilla olkapäillään,
    hulmuu hänen päänsä yllä
    viirit tuhantiset kertoin
    kauas hänen kunniataan.

    Niin hän kantaa veljet kaikki,
    lapsensa ja armahansa,
    kantaa riemuntäysin mielin
    ikävöivän isän syliin.




    GANYMEDES.


    Kuin hehkut aamussa
    ympärilläin
    sa kevät, armain!
    Sa lemmenonnella
    tuhatkerroin
    mun täytät, lämmöllä
    pyhän tuntees,
    sa iki-kaunis.
    Jospa sun tavoittaa
    käsin ma voisin!

    Ah, sinun rinnallas
    lemmessä lepään,
    kukkasi, ruohosi
    poveeni tunkevat.
    Vilvoitat hehkuvan
    rintani janon,
    aamuinen tuuli!
    Satakieli kutsuu
    laakson sumuista.

    Ma tulen! Ma tulen!
    Minne, ah, minne?

    Ylös, ylös on matka!
    Pilvet painuvat
    alaspäin, pilvet
    taipuvat lempeni puoleen
    Puoleeni, luokseni!
    Sylissänne
    ylöspäin!
    Rakkauden sylissä!
    Ylöspäin rinnallesi,
    Kaikkeus-isämme!




    TAITEILIJAN ILTALAULU.


    Ah, että voima sisäinen
    mun liikkuis rinnassani,
    ja että muoto täyteinen,
    mun virtais sormistani!

    Ma vielä etsin, haparoin,
    mut aina tuohon palaan:
    sun, luonto, tuntea jo voin,
    sua kuvata ma halaan.

    Kuin moni vuosi kulunut
    niin ilotonna koitti!
    Miss' oli nummi kuivunut
    nyt ilon lähde soitti!

    Sun luokses, luonto, halajan,
    sun luonas tahdon elää.
    Kuin vesi kaivon vilpoisan
    ylt' ympär suihkees helää.

    Mun voimani sa virvoitat
    ja yli elon rajan,
    ah, ikuisuudeks avarrat
    sa ahtaat ääret ajan.




    NICOLAILLE.


    Hän vaaralliseks mua väittänyt on,
    mut ei mustat kironsa riitä.
    Hän on itse uimataidoton
    ja syyttää vettä siitä.
    Minä tunnoton Berlinin pannalle oon,
    makutuomarin, pappipahan.
    Ken ei ymmärrä minua, oppikoon
    mua paremmin lukemahan.




    PYHÄ MIES JA FAUNI.


    Pyhä mies hän arolla vaeltaen
    tapas faunin pukinjalkaisen,
    joka alkoi puhua: »Herra, sun
    esirukoustasi pyytäisin,
    ma että taivaan iloihin,
    myös päästä voisin ja heimoni mun».

    Mut pyhä mies hän vastasi noin:
    »Sun pyyntösi tuskin täyttää voin,
    on halusi melkein toivoton,
    sillä pukinjalkahan sinulla on.»
    Mies hurja hän huusi kuultuaan tään:
    »Mit' on pukinjalkani tehnytkään?
    Niin usein jo taivasta kohti ma näin
    monen astuvan uljain aasinpäin.»




    METSÄMIEHEN ILTALAULU


    Ma hiivin, hanan viritän,
    käyn riistan etsintään,
    kun silmissäin sun lempeän,
    sun rakkaan kuvas nään.

    Kai käynet kotilaaksojes
    nyt tietä rauhaisaa.
    Mun kuvani sun mielehes,
    ah, eikö koskaan saa,

    mun, joka maita kiertelen
    nyt lailla tuomitun,
    käyn itähän, käyn läntehen,
    kun täytyi luotas sun?

    Mun ympäröi, kun muistan sun,
    kuin välke kuutamon,
    niin tyyni rauha täyttää mun
    ja olo outo on.




    KAUKAISELLE ARMAALLE.


    Niin olenko sun menettänyt,
    sun, sydämeni kaivatun?
    On korvani mun säilyttänyt
    sun sanasi ja äänes sun.

    Kuin vaeltaja pilven alta
    vain kiurun laulun kuulla voi,
    mut etsii turhaan taivahalta
    hän laulajaa, jonk' ääni soi,

    niin kenttää, tietä, metsänrantaa
    ma seuraan katsein harhaavin.
    Ja laulut kaipuutani kantaa:
    Oi tule, armas, takaisin!




    IHMISYYDEN RAJAT.


    Kun ikivanha
    taivahan isä
    levollisin käsin
    vyöryvistä pilvistä
    siunaavat salamat
    maanpäälle kylvää,
    suutelen viimeistä
    viittansa lievettä
    lapsekas vavistus
    rinnassa syvällä.

    Sillä ei jumalten
    kanssa sovi mitata
    itseään ihmisen.
    Jos hän ylös pyrkii,
    koskettaa päälaella
    tähtiä taivaan,
    eivät tapaa maata
    allansa anturat,
    heittelevät häntä
    pilvet ja tuulet.

    Jos hän seisoo lujin,
    jäntevin jäsenin
    kestävällä, pysyvällä
    maapohjalla,
    ei hän voi päästä
    edes tammen,
    ei edes köynnöksen
    korkeuden tasalle.

    Mikä erottaa
    ihmisistä jumalat?
    Jumalten edessä
    kulkevat aallot,
    ikuinen virta:
    meidät aalto nostaa,
    meidät aalto nielee
    ja me uppoamme.

    Pieni kehä
    saartaa elämämme,
    suku suvun jälkeen
    asettuu riviin
    olemassaolon
    jatkuvaan jonoon.




    LIDALLE.


    Sen jota lempiä voit sa, Lida, sen vaadit
    itselles täysin ja oikeudella.
    Sinun hän onkin kokonaan.
    Sillä kun luotasi poiss' olen,
    on mulle elämän kiivain,
    meluisin liike
    vain harso, jonka läpi sun olentos
    edelleen, niinkuin pilvissä, näen:
    välkkyen vastaani lempeänä, uskollisna,
    niinkuin revontulten vaihtuvain valojen halki
    ikuiset tähdet loistaa.




    JUMALUUS.


    Jalo olkoon ihminen,
    avulias ja hyvä,
    sillä se yksin
    erottaa hänet
    kaikista olennoista,
    joita me tunnemme.

    Olkaa tervehdityt, korkeat,
    tuntemattomat,
    joita me aavistamme!
    Ihmisen esikuva opettakoon
    uskomaan teihin.

    Sillä vailla tunteita
    aivan on luonto:
    aurinko paistaa
    hyville ja huonoille,
    pahantekijälle
    loistavat kuin parhaalle
    kuu sekä tähdet.

    Tuuli ja virrat,
    ukkonen ja sateet
    vyöryvät tietään,
    tempaavat ohitse
    kulkiessansa
    toisen jälkeen toisen.

    Niin myöskin onni
    sokkona kulkee,
    valitsee poikasen
    viattomat kiharat,
    milloin taasen kaljun,
    syyllisen päälaen.

    Ikuisten, rautaisten
    lakien pakosta
    täytyy meidän
    olemassaolomme
    kehä käydä umpeen.

    Ainoastaan ihminen
    kykenee mahdottomaan,
    hän yksin valikoi,
    erottaa, tuomitsee,
    hän vain voi hetkelle
    kestävyyttä antaa.

    Häll' on yksin lupa
    hyvää palkita,
    pahaa rangaista,
    parantaa ja pelastaa,
    kaikkea eksyvää
    ohjata tielle.

    Jumalille suomme
    kunnian kuin ois he
    ihmisiä, tekisivät
    suuressa sen, minkä
    meistä parhain pienessä
    tekisi tai tahtoisi.

    Jalo ihminen olkoon,
    avulias ja hyvä!
    Väsymättä luokoon hän
    hyödyllistä, oikeaa,
    olkohon esikuva
    aavistettuin jumalten.




    AMOR JA RUNOTTARET.


    Sai Musat halun keinoin taidokkain
    myös Psychen lyyran käyttöön opastella,
    hän että myös vois runoella,
    mut Sielu pysyi proosallisna vain.
    Ei soinnahtanut oikein lyyran kieli,
    vaikk' oli ihanaisin kesäyö.
    Niin saapui kerran Amor hehkumieli
    ja koko oppi oli hetken työ.




    ALPPI.


    Ruskea eilen viel' oli pääs kuin armahan kutrit
        jonk' kuva mielessäin väikkyvi kaukahinen.
    Harmaa nyt, hopeainen on pääs, lumen peittämä, jonka
        tuulinen, myrskyvä yö yllesi heittänyt on.
    Nuoruus ja vanhuus, niin liki ootte te kuin elämässä,
        vain uni yön välillään, huomen ja eilinen on.




    UUSI AMOR.


    Amor, nuori ja vallaton, hän, joka vietteli Psychen,
        katsehen loi Olympoon voittajan silmäyksin.
    Keksi hän Venuksen, yli muiden loistavan, kauniin,
        keksi, ja rinnassaan sai tuli loimuamaan.
    Ah, jumalattarenkin pyhän vastustella on turha,
        Amor vallaton tuo vei hänet armahakseen.
    Heistäpä silloin syntyi uusi ja lempeä Amor,
        mielensä sai isältään, sai tavat äidiltä hän.
    Aina sa voit hänet löytää Musain seurasta, hänpä
        syttävi nuolellaan taitehen rakkauden.




    MALJA.


    Siron, täyteläisen maljan pidin
    kaksin käsin, siitä juodakseni
    halukkaasti viinin hurmausta,
    huolet, surut ajaakseni poies.

    Amor, sisään astuin, löysi minut,
    hymyeli hienotunteisesti,
    niinkuin tahtonut ois säälitellä:

    »Tunnen vielä kaunihimman maljan,
    jonne koko sielun upottaa voi.
    Mitä lupaat, jos sen sulle suon ma,
    täyttäin toisella sen nektarilla?»

    Miten täysin sanansa hän piti,
    kun on taivuttanut sinut, Lida,
    minun, kauan ikävöivän, puoleen!

    Kun sun sylihini suljen, Lida,
    kun sun huuliltasi rakkahilta
    lemmen balsamia nautin, silloin
    puhun itsekseni autuaana:

    »Eipä kukaan toinen jumalista
    tehnyt, omistanut moista maljaa!
    Muotoja ei noita tee Vulcanus
    hienoisimmallakaan vasarallaan!
    Bacchus lehtevillä kukkuloilla
    vanhimpain ja viisahimpain faunein
    suokoon parhaan viinin puserrella,
    itse käymistä sen tarkastellen:
    eipä voi hän tehdä moista juomaa!»




    YÖ-AJATUKSIA.


    Teitä säälin, ilottomat tähdet,
    jotka ihanasti taivahalta
    merimiehen tietä valaisette.
    Teit' ei kukaan kuolevista kiitä,
    ette lemmen onnea te tunne.
    Lakkaamatta hetket, tunnit teitä
    ajaa taivaan autiota rataa.
    Minkä matkan kuljittekaan aikaan,
    jonka viivyin armahani luona,
    unohtaen keskiyön ja teidät!




    HARPUNSOITTAJAN LAULUISTA.


    Hän, jonk' ei leipää kyynel kastellut,
    hän, jok' ei koskaan, vaipuin sielun vaivaan,
    oo itkein vuoteellansa istunut,
    ei tunne teitä hän, te vallat taivaan.

    Te johdatatte meidät elämään
    ja kurjan syylliseksi tulemahan,
    niin jätätte te hänet kärsimään,
    kun kaikki syy maan päällä kostetahan.




    AAMUINEN VALITUS.


    Oi sa oikukas, sa rakas tyttö,
    sano mulle, mitä oon ma tehnyt,
    että tuomitset mun tähän piinaan,
    että annetun sa sanas rikoit?

    Iltasella eilen armahasti
    käsiäni puristellen kuiskit:
    »Niin, ma tulen aamun koittehessa,
    tulen, ystäväni, aivan varmaan --»

    Raollensa oveni ma jätin,
    koettelin ensin saranoita,
    iloitsin, kun narisseet ne eivät.

    Mikä odotuksen yö on mennyt!
    Joka neljänneksen kulun laskin.
    Hetkeksi kun nukahdin ma, oli
    sydämeni sentään valvehilla,
    herättäen minut unestani.

    Siunasin ma pimeätä, joka
    kaikki kääri rauhaisehen vaippaan,
    iloitsin ma hiljaisesta yöstä,
    kuuntelin ma hiljaisehen yöhön,
    eikö mikään ääni vielä liiku.

    »Jos mun ajatukseni ois hällä,
    jos mun tunteheni hällä oisi,
    eipä aamua hän odottaisi,
    tulisi jo hetkellä hän tällä.»

    Hyppi kissanpoika ullakolla,
    raapi hiiri tuvan nurkkausta,
    jotain liikkui talon sisäpuolia --
    aina askeltasi kuulostelin
    aina sinut tulevaksi toivoin.

    Niin ma maaten tunnit pitkät vuotin,
    alkoi päivä verkkaan sarastella,
    joka suunnalta jo ääntä kuului.

    »Hänen ovensako kävi? Jospa
    ois se minun ollut!» Liikkumatta
    vuotehessa istuin, oveen katsoin,
    eikö vihdoinkin se aukeneisi.
    Pysyi palkoillansa oven puolet,
    riippui raollansa saranoissa.

    Kirkkahammaks tuli aamu yhä,
    kuulin naapurin ma oven käyvän
    hänen askareitaan alottaissa,
    kuulin kohta vaunujenkin jymyn,
    oli kaupungin jo portti auki,
    torin täydeltä jo ulkosalla
    ihmistä ja rihkamata liikkui.

    Talossakin alkoi työ ja touhu,
    ylös, alas rappusissa käytiin,
    ovet paukkui, kolisteli kengät,
    enkä sentään vieläkään ma voinut
    tyyten eroon toivostani päästä.

    Vasta aurinko kun kirottuine
    säteinensä seinälleni sattui,
    nousin, sekoittaaksein hengityksen
    kuuman, kaipaavaisen viileähän
    aamutuuleen siimeksessä puiston,
    kohdatakseni sun ehkä siellä --
    mut en lehtimajasta sua löydä,
    enkä lehmuskujanteesta myöskään.




    LEGENDA.


    Kun vielä, salaten suuruuttaan,
    meidän Herramme kulki päällä maan
    ja oppilait' oli täysin määrin,
    jotka tulkitsi kalliit sanansa väärin,
    hän ohjasi heitä turuille, teille
    ja puhui siellä halusta heille,
    sillä alla vapaan taivahan
    sanan pikimmin löytää sattuvan.
    Opit korkeat niin hän, kussa hän kulki,
    pyhän suunsa kautta saattoi julki,
    pani vertauskuviinsa totuuden murun,
    teki temppelikseen markkinaturun.

    Niin kerran, kun joukkoansa johti
    hän rauhassa pientä kylää kohti,
    näki tiellä kiiltävän esineen,
    näki hevosenkengän kappaleen.
    Päin Pietaria hän silmänsä luo:
    »Ota maasta rautakappale tuo.»
    Pyhä Pietari tuost' ei milläänkään,
    oli nähnyt unta käydessään,
    oli suurta ja syvää kuvitellut,
    oli mielessä maailman rakennellut,
    oli antanut ajatustensa viedä,
    eik' ajatukset rajoista tiedä.
    Oli liian pieni löytönen,
    ois valtikka tullut olla sen.
    Hän moisen vuoksko selkäänsä vaivais,
    palan rautaa maantieojasta kaivais?
    Tien oheen hän kauas katsoi pois
    kuin ei Mestarin sanoja kuullut ois.

    Meidän Herramme pitkämielinen
    maast' ottaa rautakappalen
    eikä siitä sen koommin virka hän.
    Kun tullahan vihdoin kylähän,
    sepän oveen kolkuttain hän lyö
    ja raudan kolmesta pennistä myö.
    Turun poikki sitten kulkiessa
    näkee kirsikoita hän vakkasessa
    ja ostaa kolmella pennillä niitä --
    ei synny suurtakaan kauppaa siitä!
    Mut marjat elein rauhaisin
    hän pistää hihansa poimuihin.

    Ulos toisesta portista astuttiin
    ja tultiin aavalle nummelle niin,
    miss' ei varjoa puu, ei pensas suo,
    mut aurinko paahtava hellettä luo,
    ja missä vesitilkkanen
    ois ollut aartehen arvoinen.
    Meidän Herramme edellä vaeltaa,
    salavihkaa kirsikan pudottaa.
    Pyhä Pietari kohta sen korjaa pois
    kuin jos kultaisen omenan löytänyt ois,
    söi makeaan suuhunsa marjasen.
    Meidän Herramme hetken jälkehen
    suo pudota kirsikan toisenkin --
    sen noukkii Pietari pikimmin.
    Panee Herramme kumartumaan näin
    monet kerrat Pietarin peräkkäin.
    Kun kestänyt tuota on kotvasen,
    puhui Herramme hänelle hymyillen:
    »Jos ajallas vaivan nähnyt sa oisit
    nyt mukavammin kulkea voisit.
    Ken pieniä seikkoja halveksuu,
    vielä pienempien vuoks vaivautuu.»




    LEVOTON VERI.


    Ulommas, ulommas, ulapalle,
    yli maiden, menen,
    mielikuvat kaikkialle,
    ees ja taakse liidellen!
    Uusi on kokemus myöhään ja varhain,
    aina sydän surunsa luo,
    tuskat on nuoruuden ravinto parhain,
    riemulaulua kyynel vuo.




    TERVE MENOA!


    Olin ystävä narrijoukon,
    heit' tupaani pyytelin,
    kolus kohta he joka loukon
    tavoin rakennusmestarin.
    Pois tahtoi he katon kantaa,
    tuoda toisen sijahan sen,
    joka sopelle muotonsa antaa,
    koko taloni purkaen.

    Niin kulki he aamuin ja illoin
    ja tyrkkivät toisiaan,
    meni piru minuun silloin
    ja ma puhkesin puhumaan:
    »Ulos narrit, joka houkko!»
    Kovin oli he äkeissään,
    vaan lähtivät, koko joukko,
    vieden vehkeensä mennessään.

    Otin tuosta ma opikseni,
    pidän vahtia ovellain.
    Jos ken kääntyy portilleni,
    ma huudan: »Käy eellehen vain!
    Olet narri, en narreja siedä!»
    Hän minulle virnistää:
    »Sinä senkin! Huutia tiedä!
    Mikä niin sua pöyhistää?
    Me kuljemme toreja, teitä,
    me yhdessä iloitaan
    ja harvoin kenkään meitä
    on moittinut milloinkaan.
    Älä nimittele sa meitä!»

    Niin harmini päättymään sain:
    oven ohi he joskin kulkee,
    eivät enää mun tuvassain.




    ESIKUVA.


    Jos alan ma kärsimättömäks tulla,
    Maa-äidissä esikuva on mulla.
    Se saa kääntyä, kiertyä päivittäin
    ja vuodesta vuoteen se kulkee näin.
    Mikä muu minun osani olisikaan?
    Minä Rouva Äitiä seurata saan.




    TUNNUSTUS.


    Mitä on vaikea salata? Tulta.
    Päivin savu sen paljastaa,
    öisin lieskan hehkuva kulta.
    Salata myöskin on vaikeaa
    lempeä: hiljaa kyteissäkin
    syttyä saattaa se silmihin.
    Runo sentään salata vaikein on,
    sit' ei kätketä vakan peittohon.

    Jos sen laulaja laulaa täysin rinnoin,
    koko olentonsa se täyttää innoin.
    Jos hän sirosti kirjoittain sen laatii,
    koko maailman kiitosta sille hän vaatii,
    hän sen melulla seurasta seuraan vie,
    jos se kiusaks taikka huviksi lie.




    HARRAS HUOKAUS.


    Ah, paljon säästyisi meiltä,
    moni välttyisi harhateiltä,
    tekis onnekkaammaks se olomme maisen
    ja pienemmät pettymyksemme ois --
    jos sais viinin pois
    ja kyynelet naisen.




    SOTILAAN LOHDUTUS.


    Tääll' on kyllin lohdutusta:
    tytöt valkeet, leipä musta!
    Vaihtuu paikka, onni eipä:
    tytöt mustat, valkee leipä!




    MAAILMAN MENO.


    Kun olin huoleton sälli vain
    vuosina keväisinä,
    pitivät maalarit kasvojain
    liiaksi vähäisinä.
    Mut moni tyttönen lempeään
    tuhlasi minulle sydämestään.

    Nyt kun ma mestariks mainitaan,
    aina on nimeni kuuluvissa,
    kuin vanhaa Fritziä kaupitaan
    mua piipuissa, lautasissa.
    Mut pois hävis tyttöset kaikoten.
    Oi nuoruus! Tähti kultainen!




    HAUTAKIRJOITUS.


    Olit poikana uhmahan nopea,
    olit nuorukaisena kopea,
    olit miehenä tekoihin taipuva,
    olit ukkona oikkuihin vaipuva
    sun hautakivesi sinusta ties:
    tuo totisesti on ollut mies.




    TALISMANI.


    Jumalan on itämaa,
    Jumalan on länsimaa.
    Etelän ja Pohjan puolen
    maista pitää Herra huolen.

    Hän on Vanhurskas ja Vakaa,
    aina oikeutta jakaa.
    Ylistetyt yksinänsä
    olkoot nämät nimistänsä.




    NÄÄ, TERTUT TÄYTELÄISET


    Nää, tertut täyteläiset
    kuin kypsyy, armahin,
    nää helmät vihriäiset
    jo kuorin karvaisin!

    Ne riippuu oksan täyden
    niin hiljaa itsekseen
    ja tuulenhengen käyden
    ne soutaa verkalleen.

    Mut sydän niissä salaa
    niin paisuvainen on,
    se ilmaan päästä halaa
    ja nähdä auringon.

    Ja kuoren, armahani,
    se särkee, vapaaks saa.
    Niin laulut laulamani
    sun syliis putoaa.




    JOS MUODOIN TUHANSIN SA ITSES PEITÄT --


    Jos muodoin tuhansin sa itses peität,
    sa, kaikkeinrakkain, kohta tunnen sun,
    jos taikahunnut yllesi sa heität,
    ma sentään kaikkialla tunnen sun.

    Miss' sypressien rungot kohoavat,
    sa, kaikkeinsolakin, ma tunnen sun,
    kun kanaalissa laineet lipattavat,
    sa, kaikkeinsuloisin, ma tunnen sun.

    Kun vesisuihkun helmet ilmaan heittyy,
    sa, kaikkileikkinen, ma tunnen sun,
    kun pilvi muodostuu ja toiseen peittyy,
    sa, kaikkimuotoinen, ma tunnen sun.

    Kun suven keto tähtikukin palaa,
    sa, kaikkitähtinen, jo tunnen sun,
    ja muratti kun pilana halaa,
    sa, kaikkisyleilevä, tunnen sun.

    Ja koska aamu syttyy vuorten takaa,
    sua, kaikkivalaiseva, tervehdän
    ja koska kirkkauttaan taivas jakaa,
    sua, kaikkiavartava, hengitän.

    Ma mitä tiedän, tunnen maailmata,
    sen, kaikkein viisain, tunnen kauttas sun.
    Kun lausun Allahin ma nimet sata,
    niin liitän jokaisehen nimes sun.




    JÄLLEENTAPAAMINEN.


    Niinkö jälleen, armas tähti,
    vastahani rintas lyö!
    Poiesko jo tuska lähti,
    loppui erottava yö?
    Niin, sa olet rinnallani,
    elämäni, ainoinen!
    Kun ma muistan murhettani,
    nykyisyyttä vapisen.

    Maailma kun muinoin kerran
    lepäs luona Jumalan,
    kaikui mahtikäsky Herran
    kautta kaiken olevan:
    Tulkoon! Tuskaa huokaavaiset
    ilman ääret raikuivat.
    Tolsistansa olevaiset
    kaaoksessa kulkivat.

    Valo pimeydestä julki
    astui Luojan maailmaan,
    synkät alkuvoimat kulki
    eri teille toisistaan,
    ikuisuuden mykän mailla
    kulki kukin suunnalleen,
    kulki kaipausta vailla
    aavain yöhön hiljaiseen.

    Kulki kaikki matkan loiton,
    yksikseen jäi Luojakin.
    Silloin ensi aamun koiton
    sytti voima Allahin.
    Aamurusko säteillänsä
    valoi riemun maailmaan.
    Olevaiset lemmessänsä
    etsi taasen toisiaan.

    Lähestyä jälleen tohti
    mikä kuului yhtehen.
    Kääntyi tunne toistaan kohti,
    kääntyi katse toisehen.
    Kaikki, mikä eros kerran,
    yhtyi halki aavan, yön.
    Meille siirtyi voima Herran,
    siirtyi ihme luomistyön.

    Aamun siivet, kautta vaivain
    luokses toivat, armas, mun,
    sinetöi yö tähtitaivain
    pyhän liiton solmitun.
    Riemuinemme, suruinemme
    oomme lapsia me maan.
    Soikoon sana: Tulkoon! -- emme
    eroo enää milloinkaan.

    (1815).






    MIETELMIÄ JA PIKKURUNOJA.


    Minä kuljen maita manteria
    ja etsin sanoja sukkelia.
    Pahat päivät minulle iloa suovat:
    sanat sukkelimmat ne suuhuni tuovat.

           *     *     *

    Mitä siitä, jos sydän sun rauhasi vei
    ja sun päätäsi viettelys vaivaa.
    Ken enää ei lemmi, ken eksy ei,
    saa hautansa hän kaivaa.

           *     *     *

    Te menkää! On iloni mulla:
    ma maljani juon yksinäin.
    Voi toisten kanssa viisaaks tulla,
    mut innostua vain omin päin.

           *     *     *

    Minun satulaani te jäädä suokaa
    ja rauhassa telttanne, majanne luokaa.
    Minä lasketan avaraan maailmaan,
    minun hattuni yllä tähdet vaan.

           *     *     *

    On perintö-osani rajaton:
    mun omani on aika, se mun peltoni on.

           *     *     *

    Innostus se, sanonpa teille,
    on läheltä sukua ostereille:
    jos niit' ei nautita tuoreeltaan,
    ne totisesti on pahaks vaan.
    Ei innostus ole sillikalaa,
    jonk' yli voi vuosiksi suolaa valaa.

           *     *     *

    Voi täällä kaikkea kestää -- yksin
    ei hyviä päiviä pääksytyksin.

           *     *     *

    Sua kompassis johtaa jos tahdot sa antaa,
    et itse saa magneettikiveä kantaa.

           *     *     *

    Niin pitkälle kuinka oot tullutkaan?
    Sull' on keinosi ollut, kerrotaan.
    Sinä laps! Olen ohjetta seurannut:
    en oo ajattelemista ma ajatellut.

           *     *     *

    Noin nuoret ne itselleen uskottaa:
    heidän kastepäivänään luotiin maa.
    Niin helposti unohtuupi heiltä,
    mitä kummilahjoina sai he meiltä.

           *     *     *

    Ei mulle ois piinaa pahempaa
    kuin yksin Eedeniss' asustaa.

           *     *     *

    Menis elämä tahtihin oivanmoiseen,
    jos kaikki vois tehdä kertaan toiseen.

           *     *     *

    Olet muodolla murheisella
    jo kulkenut päiviä umpehen.
    Kai tulis mun tiedustella:
    mikä pistänyt on sua hyttynen?

           *     *     *

    Näin Quidam lausuu: »Vaivainen
    en ole mestarien, koulujen.
    Ja aatoskin se luotain poistukoon,
    ma että vainajille velass' oon.»
    Tuon puheen tulkitsen ma näin:
    »Minä olen narri omin päin.»

           *     *     *

    On sormia seppelen solmintahan,
    mut löytääpä pää sitä kantamahan!

           *     *     *

    Me ratsain ristiin rastihin
    päin tuulta nelistämme.
    Mut kuinka tiemme kääntyykin,
    soi haukku perässämme.
    Jo tallist' asti vouskuttain
    noin koirat ilmaa haukkaa.
    Se koiran-haukku tietää vain:
    me lasketamme laukkaa.

           *     *     *

    Jos mun kanssani tahdot asustaa,
    niin jätä sa petosi oven taa.

           *     *     *

    Typötyhjä on helppo kantamus,
    mut on keveä kuorma rikkaus.

           *     *     *

    Jalo mies jos on vastahas rikkonut,
    ole kuin jos et tuot' olis huomannut.
    Hän viepi sen kyllä kirjoihin:
    omas korkoines saat takaisin.

           *     *     *

    Se teko se vasta teolta maistaa,
    kun itsensä omassa rasvassa paistaa.

           *     *     *

    Siis vihdoin painovapaus!
    Ken iloinen ei oo!
    Tää eläköhön tapaus
    in dulci jubilo.
    Nyt kaikki painatamme,
    kaikk' esiin, valohon!
    Ja hänet vaiennamme,
    ken toista mieltä on.

           *     *     *

    Jos et tahdo sa ostaa rihkamoita,
    niin älä sa juokse markkinoita.

           *     *     *

    Oo kohtelias -- rahvaallekin! neuvotaan.
    Ei sovi silkki säkin neulontaan.

           *     *     *

    Tuli suuresta seurasta parhaillaan
    mies, hiljainen oppinut, kotiaan.
    Joku kysäsi: »Miten miellytti teitä?»
    »Jos kirjoja ois he, en lukisi heitä.»

           *     *     *

    Sa kanna kuormas niinkuin voit
    ja salaa surusi visuimmin.
    Jos osankin ystävälles soit,
    saat kohta tusinan takaisin.

           *     *     *

    Ilomiellä heitä opettaisi,
    jollei kohta he mestareiksi saisi.

           *     *     *

    Voit säästää sa vaivasi työlään ja harmaan:
    jos ruusuja on ne, ne kukkivat varmaan.

           *     *     *

    Jos käydä sa tahdot äärettömyyteen,
    mene joka suuntaan äärellisyyteen.

           *     *     *

    Ei kurkota katse korkeimpaan,
    kukin kadehtii vain vertaistaan.
    On karvain kantaa kateus sen,
    joka näkee kaikissa vertaisen.

           *     *     *

    Tuhat kärpästä surmasin iltasella.
    Yks herätti aamuvarhaisella.

           *     *     *

    Kiitetty olkoon rypäleen jumala!
    Nuoruutemme on viinitön humala.
    Vanhuus jos itsensä nuoreks juo,
    hyveistä verrattomin on tuo.
    Elämä suruista huolen pitää,
    rypäleistä lohdutus itää.

           *     *     *

    Suuret ja pienet päällä maan
    kutovat haurasta verkkoaan.
    Tyytyväisnä keskeen sen
    asettuvat he istuen.
    Mutta jos osuu heihin luuta,
    huutavat kohta he täyttä suuta,
    ett' on rikottu palatsi valtainen.

           *     *     *

    Et toivoa taitais sa enää muuta
    kuin että makkarat kiertäisi viinipuuta!

           *     *     *

    Jos tahdot taiten vaeltaa,
    kaks säkkiä sa kanna.
    Sa kokoo toiseen tavaraa
    ja toisesta sa anna.
    Niin teet sinä tavalla oikean prinssin,
    joka ryösti ja onnellistutti provinssin.

           *     *     *

    Kuka mies on kelvoton kerrassaan?
    Ken ei käskeä voi, ei totellakaan.

           *     *     *

    Että naiset vihaa ja rakastaa,
    se heille rauhassa sallikaa,
    mut kun he lausuvat tuomioita,
    on usein kummaa kuulla noita.

           *     *     *

    Sitä miestä kiittää kannattaa,
    edut vihollisensa ken tunnustaa.

           *     *     *

    Mitä magneetti pohjoisest' etsiikään?
    Sen ei sallittu löytää itseään.

    Vasta silloin rauhasta tietää maa,
    kun napa toistaan koskettaa.

    Maan lapset, te Luojaa kiittäkää,
    että iäksi navat erille jää.

    Syvin minulle magneetin arvoitus:
    se on sama kuin viha ja rakkaus.

           *     *     *

    Koska kumartainkin sa kauniisti toimit?
    Kun armaalles kevätkukkia poimit.

           *     *     *

    Näin unta ja lemmin kirkkahasti:
    ett' elin, sen tunsin ma tietoisasti.

           *     *     *

    Sinut armahastas jo erotetaan
    kuin lännestä itä aikoinaan
    ja sun sydämes harhaa ääriä maan,
    tien viitat se matkallansa kohtaa:
    niin lähellä lempiväin Bagdad hohtaa.

           *     *     *

    Tääll' oletko, taivahan laina,
    sun ääneskö ihana soinut on?
    On ihmettä ruusu aina,
    satakieli uskomaton.

           *     *     *

    Saa aistit sekaannusta sieluhun,
    ne onneamme uhkaa turmiolla.
    Kun näen sun, ma tahdon kuuro olla
    ja sokea, kun kuulen sun.








        Uskoton ollut oon, eksynyt luotasi pois.
    Juoda sun huulies mettä ja kuulla sun ääntäsi kaihoon,
        tuntea laulujen vuon täyttävän rintani taas.
    Maisen pyyteen heikkona orjana kulkenut oon ma,
        ah, sinut unhoittain, etsinyt riemuja maan,
    löytänyt kiiltävän valheen ja hetkien leikkivän unhon,
        mutta en suuruuttas, mutta en riemujas sun.
    Ei pisar ainutkaan mun vuotanut kaihoni maljaan,
        jonka ma kurkoitin maisia riemuja päin,
    en ole kuumain huulteni pyyntöön kaikua kuullut,
        niinkuin tyhjyyteen kuiskannut kaihoni oon.
    Oi sinun puolees taas, sinä valkea, silmäni nousee
        keskeltä turhuuden, kahleista valheen ja yön.
    Vain sinun henkäykses minun sieluni kirkkahaks saattaa,
        vain sinä taivahinen, vain sinä voimakas oot,
    kruunaat onnella pääni ja onnella rintani täytät,
        juhlaks arkeni teet, karkeloks kulkuni mun,
    annat mun leipääni viinin ja kyyneleihini lohdun,
        rauhan öljyä tuot mieleni myrskyihin,
    nähdä sa suot runon siintävät kentät ja, ah, sinun kanssas
        täysi on tyhjyyskin, laulava hiljaisuus.
    Oi, tosi oot sinä ainut keskellä aikojen valheen,
        keskellä turhuuden, valkeus keskellä yön.

    Oi sinun luokses, sun rinnoilles minun henkeni kaipaa!


    2

    KEVÄÄLLE

    Niin olet tullut taas, Kevät, valkein aamuin ja illoin
        tuoksuen tullut sa oot, laulaen tullut sa oot.
    Oi kevät, ihmehen ihme, sun tullessas maailma nuortuu
        nuoreks uudestaan, nuortuu ja voimakas on.
    Niin myös lapselle maan suot uskoa, unta ja voimaa,
        kirkkaudestasi taas juoda mun silmäni suot.
    Mut tänä aamuna miks sädeharppuas soittavan kuulen
        sormien vieraiden, kuoleman sormien, nyt:
    oi, Kevät, kerran saat käsin täysin taas sinä maille,
        mutta, ah, poissa ma oon, poiss' olen mullassa maan,
    poikain lauluun lehdossa ei minun ääneni yhdy,
        neitojen leikkejä ei silmäni seurata voi,
    kun kevätnurmella piirissä valkein harsoin ja hunnuin
        vinhaan karkelo käy, taikka kun solmeavat
    tyttöset kukkaisseppeltä leikin sankarin päähän,
        poikasen päähän ken voiton ja kukkaset vei.
    Villin ruusun ja valmun ja orvokin keskellä kasvaa
        outoja kukkia maa, outoja tuoksuja tuo
    ilmojen rannoilta tuulet ja pilvet kullassa loistaa,
        niinkuin nyt, kuin nyt, mutta en niitä ma nää,
    Niin tulet kerran taas, Kevät, valkein aamuin ja illoin,
        mutta, ah, poissa ma oon, poiss' olen mullassa maan.


    3

    Yksin oot sinä, ihminen, kaiken keskellä yksin,
        yksin syntynyt oot, yksin sa lähtevä oot.
    Askelen, kaksi sa luulet kulkevas rinnalla toisen,
        mutta jo eelläs hän on taikka jo jälkehes jäi,
    hetken, kaksi sa itseäs vastaan painavas luulet
        ihmisen, kaltaises -- vierasta lämmititkin!
    Silmää löytänyt et, joka vois sun katsehes kestää,
        kättä sa et, joka ei liukunut luotasi pois.
    Kylmä on ystävän mieli ja kylmä on armahan rinta.
        Huulet liikkuvat vain, rinta on liikkumaton.
    Leikkihin kumppanin löydät, et toden riemuhun, tuskaan.
        Hiipua yksikseen tuntehes polttavin saa.
    Ystävän, armaan vain oma kaipuus sulle on luonut,
        houreen, jok' katoaa, kun sitä kohti sa käyt.
    Niin olet yksin, sa ihminen, yksin keskellä kaiken,
        yksin syntynyt oot, yksin sa lähtevä oot,
    yksin erhees kätket ja yksin kyyneles itket.
        Ainoa uskollinen on oma varjosi vain.


    4

    Hiljaisuudesta saavuimme, hiljaisuutehen käymme.
        Pauhina maailman, ei kodiksemme se voi
    muuttua, outoina käymme sen kesken ja ihmisten kesken.
        Kuin unikulkija ken vuoteensa jättänyt on,
    niin haparoimme me vain käsin, katsein ympäri, niin me
        toistamme töytäellen sokkoina kuljemme vain.
    Rauhaa vailla on rintamme kesken onnenkin pilkkeen,
        kaihomme kiirehtäin kaukana eellämme käy
    päin jotakin, jot' emme me tunne, ei silmämme nähdä,
        korvamme kuunnella voi, ei käsi voi omistaa.
    Maailma verhonsa taakse on kätkenyt matkamme määrän,
        maailma pauhinallaan pettänyt korvamme on.
    Hiljaisuudesta tullen ja hiljaisuutehen mennen
        kuin unikulkijan käy, ihminen, rauhaton ties.

    Hiljaisuuden vuotehell' on hyvä maailman jälkeen,
        on hyvä nukkua sun, on, sydän rauhaton, sun.


    5

    Pitkä ja tumma ja kylmä on ilta ja kylmät on tähdet,
        kaikkeus kylmyyttään iltahan henkäelee.
    Syksyn kuivat lehdet ikkunaruutua vastaan
        illassa vain kahisee -- muuten niin äänetönt' on,
    että ma voisin kuulla kuin tähdet taivahan kääntyy,
        jollei äänehen niin rinnassa lois sydämein.
    Kylmän ja hiljaisuuden muurit mun ympäri kasvaa,
        ympärilläin tihenee tähtinen autio yö.
    Niin minä nään sinut silmästä silmään, Yö lkisyöjä,
        valtias maailmain, lemmetön, lämmötön Yö!
    Jäästä on valtikkas, joka tähtien kohtalot ohjaa,
        kuin uni hourun vain hengetön on lakis sun.
    Vaunusi pyörien viuhina kuolleet vuossadat mittaa,
        valtias maailmain, kussa sun kulkusi käy.
    Noussut ei titaneist' ole valtaas vastahan kenkään,
        kautta jo aioonien vailla sa kilpailijaa
    hallinnut istuimeltasi jäiseltä oot olevaista.
        Ei tuli uhrien voi jääsydäntäs sulattaa,
    eikä sun mykkyytees ole huokaus kuulunut koskaan.
        Koskaan silmistäs rakkaus loistanut ei.
    Julman leikkisi vangiks oot olevaisen sa tehnyt,
        luotusi kahleissas kiertelevät ratojaan.
    Muuta et tarkoitusta ja toivoa suonut sa heille:
        kuoleman toivon sa soit, tyhjyyden toivon sa soit.
    Et, avaruuksien valtias, tuumaakaan vapautta
        runsaudestasi sun luoduilles luovuttanut.
    Voimasi tunnen ja valtasi nään, sinä Yö lkisyöjä,
        mutta sun alttarillas en minä uhrata voi,
    eikä sun kylmää kunniatas minun huuleni laula.
        Kolmin kerroin ma sun, hengetön Yö, kiroan!
    Nostatan, uhmaten kylmää valtikkaas, sua vastaan
        suurimman titaneist', ihmisen, ah, sydämen,
    ainoan lämpimän, hehkuvan, kärsivän keskellä kylmän,
        keskellä kuollehien! Sammuta rintani lies,
    mut oman hehkuni kautta sun kylmyydessäsi kerta,
        enkä sun lainastas, hetkisen oon elänyt!

    Pitkä ja tumma ja kylmä on ilta ja kylmät on tähdet,
        kaikkeus kylmyyttään iltahan henkäelee.


    6

    ENTISELLE ITSELLENI

    Muistan sun, entinen itseni, tunnen sun, ah, hyvin vielä,
        kentillä lapsuutein poikasna käyvän sun nään,
    kulkevan koulun tiellä tai miettien istuvan illoin
        ikkunass' yksikses tähtiä seuraellen,
    kuinka ne syksyn pitkinä puhteina verkkahan syttyi.
        Aikana leikkienkin mietit jo murheita maan.
    Kammot tyhjyyden sa jo tunsit ja kuoleman mahdin,
        ihmistä tuntenut et. Ah, hyvin muistan ma sun:
    laulusta linnut ja tuoksusta kukkaset kaikki sa tunsit,
        maan madot tunsit sa myös, tiet jumin kaarnassa puun.
    Niin liki suuren luonnon äidinkättä sa kuljit,
        että sa seurata voit, kuinka se hoivas ja loi,
    niin liki Häntä, jok' on elon kaiken kehto ja hauta.
        Luonnon hengityksen tunsit sa kasvoillas.
    Poiss' olet, entinen itseni, poiss' olet, toiset on tieni,
        mutta mun sielussain viel' osa itseäs on,
    viel' usein varjoni lankee yhteen varjosi kanssa,
        viel' usein vierellä oot, kussa ma kulkenenkin.
    Entinen itseni, olkoon aina sun tiesi mun tieni!
        Niin liki luontoa kuin ihminen kulkea voi,
    niin liki maata ja kukkia, lintuja, tähtien sarjaa
        kuin sinä kulkenut oot, kulkea tahdon ma myös.
    Yhdessä käyös sa kanssani tyhjää ja kuoloa kohti,
        hautahan asti sa mua saattaos matkalla maan.
    Viisaamp' oot sa kuin kirjat ja ihmisten naurava seura,
        ken salat kerran sa oot luomisen työn lukenut.
    Ihmisten keskeltä, maailman keskeltä, keskeltä harhain
        luonnon turvallisen, ah, käden löydämme taas.
    Tyhjyyden kellot kun kerran tiellämme vastahan soittaa,
        lempeä seurassas on syli kuoleman yön.


    7

    SATAKIELELLE

    Oi, kesän yhden sa mullekin laulanut oot, satakieli.
        Laulujas kuunnellen öitä ma valvonut oon,
    kehrännyt onnen kultaista rihmaa aamuhun asti.
        Tunteja laskenut en, päiviä laskenut en.
    Ah, omain unteni vankina, onnen vankina kulkein,
        kutsunut veljiksein oon jumalat Olympon,
    antanut pilville kättä ja suudellut kukkia nurmen!
        Päässä jok'ainoan tien temppelin nähnyt ma oon.
    Ollut ei arkea mulle ja ollut ei päivää ja yötä,
        vain oli laulusi sun.
                              Oi, kesä kaukahinen!
    Oi satakieli, sun laulusi muistossa vieläkin väikkyy:
        tummaa silmää kaks, vaalea, kutrinen pää.
    Oi kesän yhden sa mullekin laulanut oot, satakieli.


    8

    KAUNEUDELLE

    Kerran lienen sun lasna ma nähnyt tai uness' ehkä.
        Ei, en milloinkaan, en sua nähnyt ma lie,
    en sua maisin silmin ma nähnyt, en unessain ees,
        äänetön, ylhäinen vieras tähdellä Maan.
    Oot elämän sovitus sinä ollut ainoa mulle,
        vain sinuhun, sinuhun, Kauneus, uskonut oon.
    Valtijatar, sinä kylmä ja ylpeä, viilehin otsin,
        sormin hienoisin, katsehin yön-vakavin --
    viittasi hulmeen ma nähnyt oon, mut en sua koskaan,
        maisin silmin en, Kauneus, valtijatar.


    9

    RUNOLLE

    Siunattu tuskan hetki, mi sun elonkipinäs sytti,
        siunatut kaipuun yöt, joiden sa ruokkima oot!
    Riemussa synnytin sun ja sun kanssasi riemussa syntyy
        sieluni uudelleen, keskellä kirkkautes.
    Tuntenut rinnassain olen hetkesi voiman ja onnen,
        tuskien unhoitus, sieluni lääke sa oot,
    harppuja hiljaisuuteen tuot ja mun yöhöni loiston,
        kauaksi ihmiset jää, maan tomut haihtuvat pois.
    Kuin valon virrassa uin ma ja kanssasi henkeni nousee,
        alleni maailma jää, valhe ja maailma jää.

    Yö mua suuteli suulle ja tähdet mun sieluuni katsoi --
        silloin ma synnytin sun, tähdille synnytin sun.




    SYDÄN


    -- Nuku taistosta kuumeisesta,
    ole hiljaa, sydämein!
    Minä maailman viisaudesta
    majan hiljaisen sulle tein.

    -- En lepoon jouda ma vielä,
    en majaas jäädä ma saa.
    Mua taistot maailman tiellä
    ja vaarat viekoittaa.

    -- Ole hiljaa vielä sa hetki,
    ole rauhassa, rauhaton!
    Suruntäysi on elämän retki,
    tie ohdakkeinen on.

    -- Mitä surusta, ohdakkeista,
    mitä tuhosta taistelun.
    Mun on kutsumus vaarassa seista,
    mun on kutsumus kärsiä, mun.

    -- Mitä pyydät, se sinulle suodaan,
    jos lähdet sa maailmaan.
    Siellä veresi kuiviin juodaan,
    sinut hampain silvotaan.

    -- Niin hampain ma silpoa annan,
    veren vuotaa kuivihin.
    Minä kohtaloni kannan,
    minä lähden kuitenkin.

    -- Mitä etsit sa maailman teillä?
    Sinä löydät vieraita vaan.
    On jäätä rinnassa heillä,
    tyly pilkka huulillaan.

    -- Vaikk' oon vieras ma keskellä heidän,
    en jäädä voi majaas sun:
    halu silpoa, surmata heidän --
    halu elää ja kärsiä mun!




    KUUTAMOLLA


    Oi, armas, mikä ilta kuutamon!
    Oi, armas, autuus meitä läsnä on.

    Kuin lumottuina lehdet niinipuun
    ne värähtelee hopeassa kuun.

    Kuin lumottuna sydän vaikenee
    ja hiljaisuutta pyhää kuuntelee.

    Oi, armas, mikä ilta kuutamon!
    On taivas niinkuin meri rannaton.

    On niinkuin ikuisuuden kellot sois.
    Kuun venheessä me soutakaamme pois.




    »JÄÄ HYVÄSTI» JA »NÄKEMIIN»


    »Jää hyvästi» me sanomme ja »näkemiin»
    ja askelemme heistä erkanevat,
    jotk' ovat meille rakkaat, loittonevat
    ja vievät ihmismeluun, hetken suhteisiin.

    Mut kuinka kauas kulkenemme, kuitenkin
    sen kalliin muiston aina säilytämme,
    ett' osa meitä, osa itseämme
    on meitä vuottain maailmalla, jossakin.

    »Jää hyvästi» ja »näkemiin» -- niin sanoen
    kuin hädässä me usein erkanemme:
    voi joka hetki olla viimeisemme
    ja joka jäähyväinen olla ikuinen!




    KESÄYÖSSÄ


    Minä kuljen tuttua polkuain,
    suopursujen tuoksu niin huumaa, --
    sydän, hiljaa hetkinen rinnassain!
    Yö henkii kaihoa kuumaa.

    Hämy vihreä verhoo hongikon,
    suosilmät niin vietellen läikkyy --
    en tule, en tule, mun kiire on:
    mulle toiset silmät väikkyy!

    Vie polkuni järven pohjukkaan
    liki nukkuvan kylän laidan,
    siellä harmaa veräjä raollaan
    on keskellä harmaan aidan.

    Sen veräjän takana odottaa
    ilo, onni ja unhon huuma,
    sua odottaa, sua odottaa,
    sinä sydän rauhaton, kuuma!




    LEHDOKKI


    En joukoin kulkevalle näy,
    mun piiloon lehto sulkee.
    Ken ilomiellä yksin käy,
    myös ohitseni kulkee.

    Vain joskus aikaan kesäkuun,
    kun maat ja metsät nukkuu
    ja suviyöhön lumottuun
    kun käen kaihot hukkuu,

    voi olla että poikasen
    tie metsän peittoon johtaa,
    hän miettivä on, murheinen, --
    hän katseheni kohtaa!

    Mun löytää nuori rakkaus,
    kun muiden silmät nukkuu,
    kun suvi on ja juhannus
    ja käen kaihot kukkuu.




    KAIVATULLE


    Oi kaivattuni, saavuttamaton,
    kun tuhat vuotta kerran mennyt on,
    vaikk' ehkä kaukanakin toisistaan,
    on vuotehemme alla saman maan.
    Ja tuhat kertaa tuhat vuotta kun
    on mennyt yli tomun sun ja mun,
    niin ehkä kaaoksessa kaikkeuden
    niist' yhtyy toisehensa hiukkanen.
    Sen hetken eessä, saavuttamaton,
    vuostuhannet vain harhan unta on.
    Niin mitä kosmos yhteen vienyt ei,
    sen, kaivattuni, ehkä kaaos vei.




    UNOHDETTU SOIHTU


    Se loimus vielä yksin yössä, kun
    jo kaikki toiset oli sammutettu,
    ja juhla leikittynä loppuhun.
    Se oli yksin yöhön unohdettu.

    Sen ikkunastani ma nähdä voin,
    sen liekki näkyi vielä vuoteeseni.
    Kun heräsin ma koittehessa koin,
    sen sammuvana kohtas katseheni.

    Niin oli koko yön se loimunnut
    ja hiiltyi aamun nousten hiljallensa,
    niin oli taistelunsa taistellut
    yön helmass' yksinänsä, hehkuinensa.

    -- Sa yksinäinen loimu kesken yön,
    sa yksinäinen liekki unohdettu,
    ah, sadut suurimman on sankartyön
    yön yksinäisyytehen kirjoitettu!




    ELOKUU 1914


    Niin nostanut oot sirppis punaisen
    sa taivahalle yli kansojen,
    niin oletkin sa tullut, Elokuu!
    Sun eessäs kesän valhe paljastuu.
    Vuossatain elokuussa, korjuumies,
    vuossatain viljaan kulkeva on ties.

    Ken uskoi, että siemen keväinen
    jo syksyll' antais sadon rautaisen,
    ja että viini, äsken kukkinut,
    ois rypäleessään verta kantanut
    ja että kyntömiesten huutoihin
    syys huutais vastaan torvin vaskisin!

    Sa tuntematon Elokuu -- kenties
    niin ootkin kylvömiesten kylvömies?
    Vuossatain syksyhyn ja talvehen
    sa kätket veren kalliin siemenen.
    Kun kerran suvi maata tervehtii,
    sun laihos ehkä silloin lainehtii!

    Niin oletkin sa tullut, Elokuu.
    Nyt kaikki turha turhaks paljastuu.
    Niin ankarat on askelees, on ties,
    vuossatain korjuumies ja kylvömies.
    Niin taivahalle yli kansojen
    sa nostanut oot sirppis punaisen.




    HUOMISEHTOO


    Tuli sammui Marnella hiljallensa,
    oli uupunut Ranskan ja Saksan mies.
    Moni rekryytti sai tulikastehensa.
    Mitä sota oli -- nyt he sen ties.
    Mitä silmin ja korvin he kokea saikaan,
    se oli toista kuin entisaikaan:
    ei miehiä, keihäitä, kannuksia,
    vain koneita surmaa suitsuvia,
    tulisadetta, sauhua länteen, itään,
    mut vihollisesta tuskin mitään.

    Nuor Jacques tuli mailta Touraine'n.
    tuli viinipellolta rintamaan.
    Oli pyrkinyt alle lippujen
    heti sodan sanoman kuultuaan,
    pääs vaivalla vapaaehtoiseksi,
    kun tuhannet syyt ja keinot keksi --
    iän puolesta viel' ei sotamies,
    vaikk' intoa kymmenellekin riitti.
    Mit' oli elää, nyt hän ties --
    ja siitä hän kaikkia pyhiä kiitti.

    Niin yö yli Marnen laskeutui
    ja laaksossa sakeat usvat ui.
    Mutta korkealla yli maan
    piti tähdet hiljaista vahtiaan.
    Ja verkkaan tykkien sauhu haihtui
    ja juoksuhaudoissa vuorot vaihtui.
    Tänä yönä Jacques oli vahdista vapaa,
    hän syrjään hiipi, ja vanhaa tapaa
    hän noudattaen paperin
    ja kynän etsi käsihin.


    Ja kirjaimin suurin ja horjuvaisin
    hän piirteli:
                  »Äitini armahaisin!
    Sano vaarille terveiset nää vain:
    tänäpäivänä vihdoin ma tapella sain.
    Sano siskolle, että kynttelin
    vie eteen hän Neitsyen alttarin.
    Sano Madeleinelle naapurissa,
    ett' on mulla hän aina aatoksissa.
    Sinä itse, rakkahin äiti kulta,
    ole huoleti -- taas saat kirjeen multa,
    kun huominen päivä käy ehtoolleen.
    Te kaikki kotona -- huomiseen!»

    Tuli huomisehtoo, ja taivaallaan
    taas pitivät tähdet vahtiaan.
    Kuka nukkui nurmella kalpeana,
    niin hiljaisana, niin valkeana?
    Se oli poika Touraine'n.

    Kuka tuntee ehtoon huomisen!




    VANHA MARKKU


    Synkkä vieras oli maassa käynyt,
    tuttu vanhastaan ja aina uusi,
    tuskaa, kuolemaa ja tulta kylväin:
    sota oli käynyt yli Suomen.
    Enemmän kuin tehtiin vuosisataan
    poies pyyhki yksi vainon vuosi.

    Musta karsi oli kyläin herra,
    piilopirteissänsä eloon jääneet.
    Maa ei saanut siementä, vain verta
    monen kalliin kylvöajan mittaan.

    Vielä tohtiako elää, elää
    ehkä uutta vainon vuotta varten?

    Kevät sentään vielä tohti tulla
    kysymättä asehilta lupaa.
    Nosti hennon taimen keskeen karren,
    silmut koivuhun ja urvut leppään,
    nurmetutti hautakummut, jotka
    kansan parhaan elinvoiman kätki.

    Kevään kanssa tuli vanha Markku
    pakopirtistänsä, missä yksin
    perhekunnastansa eloon jäänyt
    oli talven tautituhon jälkeen,
    niinkuin metsäpalon jälkeen joskus
    harmaa honka seisomahan jääpi,
    missä kulo kaataa nuoren metsän.

    Kylää etsi -- rauniot vain löysi,
    löysi paikan, missä muinoin seisoi
    Ison-Markun talo, kylän vankin,
    löysi navetan ja aitan sijan,
    pihan löysi, missä muinoin leikki
    suvun kymmenkunta nuorta vesaa.

    Nokkosia kasvoi saunan kiuas,
    kumollansa oli kaivon kehä.
    Entisellään yksin humalisto,
    upeana, niinkuin uhallakin.

    Seisoi raunioiden kesken Markku,
    jalallansa siirsi hiiltä, missä
    kerran kodin liesi lämpis. Kaikki
    oli hajoitettu tuuleen, tuhkaan.
    Eipä liioin surrut vanha Markku,
    suri sitä yksin, ettei hänkin
    maannut mullan alla muiden kanssa.

    Tuolla pisti esiin sahran kynnet.
    Vielä peltohonko kiinni käydä,
    kyntää, kylvää -- ketä varten? Vanhus
    oli valmis kuolemalle, niinkuin
    sirpille on tuleentunut tähkä.

    Siellä täällä raunioilla liikkui
    joku rauhatonna haeskellen
    niinkuin varjo vainajien mailta.
    Väsyneitä vanhuksia taikka
    vaimoja ne oli.

                    Markku istui
    kaivon kannelle ja katsoi peltoon,
    joka tallattuna lepäs. Päivä
    loisti leppoisasti raunioihin.
    Kiurun laulu kuului korkealta
    niinkuin kaukahisen toivon ääni.
    Vielä menneist' elämäänkö oisi?
    mietti Markku.

                   Samassapa juoksi
    häntä vastaan pieni liinatukka,
    poika, huoletonna risoissansa,
    kädessänsä rukiin siemeniä,
    joita pureskeli. Lapsi niitä
    ojenteli myöskin vaarin nähdä.

    Luojan ihme -- puhtahinta viljaa!
    Nosti Markku polvellensa pojan.
    Tunsi vielä lämmön veressänsä.
    Viel' ei ollut kaikki toivo mennyt.

    Oli siemen, oli lapsi vielä.

    Nousi paikaltansa vanha Markku,
    kävi kiinni sahraan kaksin käsin,
    väänsi raudan raunioiden alta,
    seisoi ase kädessänsä hetken
    kodin pihamaalla, katsoi peltoon,
    joka vanhaa vaalijaansa vuotti.

    Tunsi kotiin tullehensa Markku,
    tunsi, että vielä elää tahtoi.
    Oli siemen, oli lapsi vielä.

    Korkealla, kaartain kylän yllä,
    lauloi kiuru kevään kyntövirttä.




    RUNO VAPAALLE PUOLALLE


    Verkkaan vapauden oras itää:
    vuosisatain roudan sulaa pitää
    hurmeen lämmöstä ja kyynelten.
    Vuosisadat kesti talven yötä,
    vuosisadat salattua työtä
    suuren kevään, kansain keväimen.

    Niinkö tulitkin sa ihanaisin!
    Mielin janoovin ja isoovaisin,
    vapaus, me käymme vastahas.
    Nimees elämämme pyhitimme,
    nimees vainajamme hautasimme,
    odotellen sinun tuloas.

    Kuolema sun kulkee edelläsi,
    kansain vereen tahrattuna käsi.
    Minne tulet, raunioita näät,
    tulet tallattujen kenttäin takaa.
    Siunaa maata, missä miehet makaa,
    siunaa leskien ja lasten päät!

    Niinkuin silmä vailla valoansa,
    niinkuin vuosi vailla suveansa,
    elämä sua vaill' on, vapaus.
    Niinkuin länsituulet hivelevät,
    niinkuin Arkadian armas kevät,
    niin on henkäykses kosketus.

    Vapaa Puola, kanssas Suomen kansa
    kahleen merkit vielä ranteissansa
    vannoo valan, joll' ei rikkojaa:
    kautta kärsimyksen-muistojemme,
    kautta kallihimpain hautojemme,
    vapaa olkoon isiemme maa!

    Kuolo sille, joka nostaa tohti,
    vapaus, sun pyhyyttäsi kohti
    käden sorron töihin valmihin,
    sille, joka kuonaan itsekkyyden,
    vaihtoi vapaan, puhtaan ihmisyyden,
    vihki voiman aseeks tyrannin!

    Tilaa kotkallesi valkealle,
    vapaa Puola, nouse korkealle,
    olkoot vuosisatas onnekkaat!
    Kautta kärsimyksen-lunnaittemme,
    kautta vainajaimme, lapsiemme:
    vapaat olkoot isiemme maat!

    (1918.)




    TERVEHDYS AKATEEMISEEN JUHLAAN 19/1 1918


    Ei tullut ruusuin hehkuvin,
    ei lauluin, tuulin lauhkehin
    oo meille vapautemme,
    ei myrtinlehvin, kukkaisvöin,
    vaan pakkastyynin talviöin
    ja halki hankiemme.

    Ei suvi ollut, juhannus,
    kun synnyit, Suomen vapaus,
    sa lapsi rakkautemme,
    vaan tähdet kylmät, ankarat
    sun kehtohosi katsoivat,
    sa lapsi sydäntemme.

    Mut kun sa silmäs auki loit,
    niin vartion sa nähdä voit
    sun luonas valvomassa.
    Ja kuinka tiemme kulkekoot,
    sa veri meidän verta oot,
    sa ainut maailmassa.

    Ja alla talven tähtien,
    sun syntymäsi soihtujen,
    nyt vyötämme me vyömme:
    sun nimees missä taistellaan,
    myös meidän miekat mainitaan
    ja meidän miehet, työmme.

    Ja missä Suomen säilät lyö,
    pois, pakoon lyödään sorron yö!
    Sun nimes huulillansa
    ken ensin ehtii kuolohon,
    hän muita onnekkaampi on
    ja häntä kiittää kansa.

    Et tullut ruusuin hehkuvin,
    et tuoksuin, tuulin lauhkehin
    oo meille, vapautemme,
    vaan talven tähdet ankarat
    sun kehtohosi katsoivat,
    sa lapsi rakkautemme.

    Sa Suomen nuori vapaus,
    sa nuorten usko, odotus,
    et hyljännyt sa meitä.
    Yön tähdet kylmät, korkeat
    on aseitamme siunaavat
    ja vapautemme teitä!




    O HERRA, SIUNAA SUOMEN KANSA

    (Virren 339 mukaan)


    O Herra, siunaa Suomen kansa,
    suo sille armos runsaus,
    suo sille lohtu haavoissansa
    ja tuskassansa unohdus.
    Pois pyyhi vedet silmiemme,
    pois veritahrat tannertemme.

    Sun voittos päivän huomenessa
    suo että suureks Suomi sais,
    suo että kahleen kirvotessa
    myös orjan mieli kirpoais,
    suo meille voima voimastasi
    ja valkeus sun valostasi.

    Sa siunannut oot aseitamme,
    kun pakoon lyötiin vainon yö,
    myös siunaa rauhanaskartamme,
    tee kaunihiksi kansan työ.
    Miss' äsken hurme maata kasti,
    suo oraan itää runsahasti.

    O Herra, siunaa Suomen kansa,
    suo sille voimas runsaus,
    se kaikiss' että vaiheissansa
    ois oma kansas, valittus.
    O Herra, kalliimpana saamme
    sun kädestäsi synnyinmaamme.

    Huhtikuussa 1918.




    LEIJONALIPPU


    Sua, Suomen Leijona, tervehdän:
    miten säilässäs aurinko palaa!
    Ylös vapauden päivähän
    sinun voimas vangitut halaa.
    Olet karaistu kentillä taistojen,
    olet elänyt vainojen aikaa,
    läpi veristen vuosisatojen
    sinun säiläs säihkyy ja kaikaa.

    On Reinin rannoilta Tonavaan
    nimes kerran pelkoa tuonut,
    ja tanner Puolan ja Bööminmaan
    on hurmehestasi juonut,
    ja syvälle Balkanin metsihin
    sinun kunnias jäljet johtaa
    ja päivät Narvan ja Lützenin
    ne kruunusi kivinä hohtaa.

    Sua, Suomen Leijona, tervehdin!
    Taas voimasi valveutuvat,
    ja sadoin ja sadointuhansin
    rivit takanas taajentuvat.
    On vapaudenpäivästäs
    sana hiihdetty salosta saloon:
    koko kansa sun seuraa jälkiäs,
    joka sydän on syttynyt paloon.

    On sinuun kansa katsonut
    surun, tuskan päivänänsä:
    veri usein on taljasi tahrannut,
    ei häpeä ikänänsä.
    Nyt takanas kulkevan miljoonain
    nään loistos ja kunnias tiellä,
    sydän yks, veri yks on heillä vain,
    vala yksi veressä heillä.

    Sinä Suomen Leijona, mahtias
    ei enää maahan syöstä.
    Sinä katso: kunniavahtinas
    ovat urhot kumpujen yöstä.
    Sun lähelläsi ma Lallin nään,
    jok' ei kärsinyt vierasta miestä,
    ja Pentti Poutun harmaan pään,
    joka uhmas herrojen iestä.

    Ja Ilkka hymyten kaulastaan
    pois hirttonuoran heittää.
    Stålhandske rintansa haarniskaan
    hän haavainsa kunnian peittää,
    ja nuoren Schwerinin kulkevan
    nään vierellä vanhan Drufvan
    ja väärää jalkaa astuvan,
    kuten aina, ma nään Sven Dufvan.

    Sinä Suomen Leijona, valtainen
    on saattoväkesi luku:
    sua seuraa raatajat korpien
    ja Paavo ja Paavon suku,
    joka vakoonsa hukkaan kylvänyt
    jyvän köyhän on monen kerran
    ja aapisen puuhun veistänyt
    ja vuottanut ihmettä Herran.

    Sua, Suomen Leijona, tervehdän:
    miten säilässäs aurinko palaa!
    Ylös vapauden päivähän
    sinun voimas vangitut halaa.
    Oi, Suomen Leijona, nähnyt oon
    sinun kunnianpäiväsi koiton.
    Sinä johdat ihanaan taisteloon,
    sinä annat vaaran ja voiton!




    RUNO SUOMEN VAPAUDELLE


    Vaikene, arkinen askar ja vaikene, toivo ja kaipuu,
        hetkeks hiljetä suo, Aika, sa hyrskyvän vuos,
    ett' olis silmämme tyyni ja ett' olis tahtomme suuri
        hetkellä täyttymyksen, hetkellä vuossatojen,
    ett' olis rintamme kirkas ja mielemme onnelle altis,
        aika kun täytetty on, suurin kun hetkemme löi.
    Oi Vapaus, sinä kaivattu, korkehin tähtien alla,
        niin sinä saapunut oot, luonamme, armahin, oot,
    untemme morsian, vuossatain kaivattu, silmäimme soihtu.
        Katso, sun hurmastas lyö joka rinnassa syön,
    katso, sun askeltes tietä nyt riemun kyynelet kastaa.
        Miss' oli orjuus ja yö, valkeus on, vapaus.
    Emme sun päätäsi, Korkea, maisin kukkasin kruunaa,
        laakerit, ruusustot, meillä ne kasvanut ei:
    nostamme kulmilles, Korkea, kansamme kärsimys-kruunun.
        Kyynelin, hurmehin sen vuossadat on silanneet,
    on mykät vuossadat, on sukupolvet vain sua varten.
        Toivomme ollut sa oot, uskomme ollut sa oot.
    Oi vapaus, sinä kaivattu, korkehin tähtien alla,
        luoksemme tullutko oot, täälläkö luonamme oot?
    Vuotettu keskellä pitkien vuossatain, keskellä öiden,
        täällä sa luonamme oot, ainoinen, viivy sa myös!
    Sormin viilennät sinä, Korkea, otsamme polton,
        orjuuden häpeän pois olet pyyhkinyt, pois.
    Meitä sa siunaa, Korkea, jotka sun kasvosi näämme,
        aika kun täyttynyt on, vuossatojen odotus,
    siunaa vainajat, jotka sun uskossas kuolohon nukkui,
        vainajat mullassa maan, jotka ei kasvojas nää,
    siunaa nouseva polvi ja myös suku syntymätönten,
        jotta sun voimastas voimamme kasvava ois,
    siunaa kättemme työ, jota äsken kahlehet kytki,
        aivoituksemme suo nousta sun korkeutees,
    miss' ovat viisaus, voima ja lempeys, oikeus yhtä.
        Katso, sun alttarillas uhrimme aina on uus,
    katso, sun eessäsi seisten me vannomme kansana tässä:
        vain yli rintamme käy luoksesi sortajan tie,
    vasta kun viimeinen käsivarsi on kahvassa miekan
        uupunut taistellen, vasta kun viimeinen
    on pisar hurmetta vuotanut, Korkea, kasvojes eessä.
        Sillä sa kallehin oot, orjuuden kaivattu oot,
    sillä sun kruunus on ostettu vuossatain kärsimys-lunnain,
        ostettu on unelmin, hurmehin, huokauksin.

    Kaunis on elo, kuolema, Korkea, kasvojes eessä,
        helppoa nukkua on mullassa maan vapahan.

    Oi Vapaus, sinä kaivattu, korkehin tähtien alla!




    ETRUSKILAINEN VAASI


    Mies teki minut kerran armaalleen
    ja piirsi kolme sanaa kylkeheni.
    Pois menivät, ja uneen ikuiseen
    myös koko heidän kansansakin meni.

    Ken arvoitukseni nyt lukeekaan?
    Uus, outo kieli ympärilläin helää.
    Käy sydämet ja suvut kuolemaan
    ja yksin mykkä kauneus saa elää.




    PROMETHEUS


    Raudoissas ovat ranteeni, Zeus, mut ei henkeni koskaan.
        En ole heimoas sun, en sinun orjiaskaan.
    Kahleides mitan kulkenut maailmaas joka suuntaan
        oon minä, nähnyt ma oon kaikki sun luomasi, Zeus:
    nähnyt en suuruuttas, vain mahtisi oon minä nähnyt!
        Pieni on maailmas, pienet on luotusi sun.
    Ei ikinään sinun eessäsi maahan mun polveni taivu,
        itseäs tunnustamaan et ikinään mua saa.
    Kahleistain olen sulle ma velkaa, muusta en mistään,
        en tulest' itsessäin, henkeni voimasta en.
    Kauniimman, paremman minä oisin maailman luonut
        kuin sinun maailmas, kylmä ja korskea Zeus,
    en ois voimastain minä orjien heimoa luonut,
        kuin sinä luoduille en kahleita ois takonut,
    en ois tuskalla ruokkinut onnenkaihoa niiden,
        jotka ma tahdollain tyhjästä toin elämään,
    en ois kuin sinä kitsastain jakanut minä heille
        köyhiä riemuja maan. Uhria vaatinut en
    luoduiltain omilt' oisi ma itsellein, kuten oot sa.
        Kylmä ja korskea Zeus, luotujes kerjuri oot!
    Kuoleman kammon maailmas ovenvartijaks teit sa,
        jott' eivät pakohon pääsisi oikkujas sun
    luomasi, sillä he orjuudessakin tuntevat, että
        tyhjyyskin enemp' on kuin sinun maailmas.
    Suuremman, ihanamman oisin ma maailman luonut
        kuin sinun maailmas, kuin sinun luomasi on.
    Huokaus ei olis kuulunut valtani äärestä toiseen,
        ei surunkyyneltäkään hiekkahan vuotanut ois.
    Onnessa, kirkkaudessa ja voimassa auringon alla
        luotuni käynehet ois kenttiä kukkivan maan.
    Ei sameaa olis silmää, ei kumaraa olis päätä
        ollut joukossaan, kirkkaita katseita vain,
    pystyjä päitä ja otsia, joiss' olis voima ja lempeys
        rinnakkain asuneet onnessa luomisen työn,
    vain jumal-tahtoja, vain tulitahtoja kirkkahin mielin --
        kyyryjä orjia ei, ei sinun heimoas, Zeus.
    Kerran Moirat, Zeus, sinun korskean valtasi päättää,
        kuiluhun tyhjyyden syöksevät luotusi sun,
    särkevät luomasi sun, lelun hauraan henkesi pienen.
        Maailmastasi, Zeus, ei edes rauniot jää.
    Tyhjyys jää sekä yö, joka kerran jälkehes ilkkuu.
        Silloin mun aikani on, silloin ma maailman luon.




    ENDYMION


    Sua koskaan saavuta ei ajan vuo,
    sen hyrskyt hiljaisiksi hiljenevät,
    sen aallot edestäsi etenevät
    ja sulle, nukkuja, ne unes suo.

    Ne sulle uudet unhon yrtit tuo
    ja uudet unen hurmat hivelevät.
    Ja uudet kukat joka uusi kevät
    sun vuotehesi vilpoisaksi luo.

    Vain Panin huilu jostain kalliolta,
    vain hunajainen tuoksu Hymettolta
    ne sekaantuvat sinun unehes,

    kun ikinuoruuttasi ikävöiden
    käy Luna luokses kesken kuumain öiden
    ja suudelmansa sataa huulilles.




    EKHO


    Koko yön minä yksin tanssinut oon
    ja kutsunut armasta karkeloon,
    satakielen tahtiin ja Panin huilun
    olen tanssinut ylitse rotkon ja kuilun,
    yli kanervakenttien kukkivain --
    Narkissos, mun armaani, viipyy vain.

    Narkissos, Narkissos -- hu-huu, hu-huu!
    Yhä lähteen yli hän kurkoittuu,
    ei korvansa kuule, ei silmänsä nää,
    yhä omaa hän kuvaansa tähyää.
    Hänet polvillansa ja seppelpäin
    yöt umpeen ma lähteen reunalla näin.
    Hän unissa elää, onneton,
    mut hän kaunein pojista Hellaan on.
    Hänen kutrinsa sormin ma kiertäisin,
    hänen silmänsä peittäisin suudelmin,
    hänen surunsa kauas ma karkoittaisin,
    hänen huulensa hymyileviks saisin,
    hänet veisin ma riemussa karkeloiden
    yli rotkojen, kenttien, kukkuloiden,
    yli Helikon luolaani salaiseen,
    minun viereeni yrttivuoteeseen!

    Koko kesän ma yksin tanssinut oon
    ja kutsunut armasta karkeloon.
    Ei koskaan, ei koskaan hän luokseni saa,
    iät omaan hän kuvaansa tuijottaa.
    Narkissos, ma huudan, hu-huu, hu-huu!
    Kesä mennyt on, kohta on syksyn kuu.
    Vain tuuli mun kaipuuni äänen vei,
    Narkissos mun huutoain kuule ei.

    Kesän kukkaset kuihtuu ja riutuu
    ja mun toivoni hiutuu ja hiutuu,
    mut mun lempeni ääni ei vaieta voi.
    Se mun kuoltuanikin soi ja soi.

    Koko yön minä yksin tanssinut oon
    ja kutsunut armasta karkeloon...




    PAN JA VUOHIPAIMENET


    -- Paimenet, paimenet, Pan on hiljan kulkenut tästä!
        Tuossa hän kalliohon iskenyt on kavion,
    tuosta on pensaikon läpi syöksynyt oksia taittain.
        Varmaankin hän taas Ekhoa on ajanut.
    Vuorien nymfi hän taipunut ei pukinjalkaisen lempeen,
        Narkissostaan tuo vain yhä kaihoelee,
    hullua paimenpoikaa, jok' ei lemmestä tiedä.
        Niinpä nyt huo'ata saa yhdessä Ekho ja Pan.
    Pan, isä Pan, hän varmaan rakkauden hyvin tuntee:
        parrassa pörröisess' on käsi hienoinen
    ah, usein hellien, leikkien viipynyt -- nymfien parvi
        toistapa tuntenut ei lemmessä vertaistaan.
    Mutta hän vanha jo on isä Pan, jo on kankea jalka,
        kaunoisintaan ei juoksusta kiinni hän saa,
    niinkuin hän voimansa päivinä sai, kun hän kaurihin kanssa
        kilpaa juoksi ja kun vielä hän viskata voi
    ryskyen laaksoon kalliopaasia paisuvin hartein.
        Vuohemme tuskin ees hänt' enää säikkyelee,
    päänsä kun karvaisen hän kallion kätköstä pistää.
        Aikansa mennyt jo on, raihnas ja vanha on Pan!
    Vait! Mikä soitto? Mi kaihon ääni! Te paimenet, hiljaa:
        Panin huilu se on! Noin satakielet edes
    ei vois laululla rintamme hehkua tulkita koskaan!
        Suuri hän vielä on Pan, vielä hän herramme on!
    Paimenet, paimenet, kuulkaa, kuulkaa vuoret ja laaksot:
        Nuori hän vielä on Pan! Laulussa nuori hän on!
    Poissa on lemmen onnekas aika ja poissa sen riemut.
        Kaihot nuoruuden huiluunsa jäänehet on!




    HIPPOKRENE-LÄHTEELLÄ


    Kulkija, ken ohi lähteen käyt, älä juo sa sen vettä!
        Sammuttaa se ei voi, kuoleva, sun janoas.
    Vettä sen kerran juonut ken on, hän on kulkeva aina
        outona itselleen, outona muille hän myös.
    Riemun hän tunteva on, mut ei ihmisten riemua koskaan,
        tuskan hän tunteva on, mutta ei niinkuni muut.
    Leikissä nähdä sa voit hänen seisovan kyynele-silmin,
        keskellä murheita maan nähdä sa voit hymysuin.
    Yöksi hän päivänpaistehen vaihtaa ja päiväksi yönsä,
        onnensa murheeseen, murheensa onneksi taas.
    Tyttöä suudella voi hän kun Hesperos lempeä loistaa.
        Pilvi kun käy yli sen, sielunsa poissa jo on
    taivahan teillä ja tuulien teillä -- ei tyttöjen lempi
        häntä voi kiinnittää, ei valat suudelmien.
    Kutsua ei omaksensa hän voi kuin viitan ja sauvan,
        ei kotiliettä häll' oo, vierellä armasta ei.
    Yksin hän kulkee ja kulkee ja yksin kuolohon nukkuu.
        Juonut, onneton, mies, Muusain hän kaivosta on!




    PAIMENEN HAUTA


    Paimen, ken ohi kumpuni käyt -- minäkin kävin kerta,
        niinkuin nyt sinä käyt, kentillä Arkadian,
    mullekin tyttöni mun teki vuoteen laakerilehtoon
        illoin ja unhottamaan karjani viekoitti mun.
    Mut sun armaas ei ole Cynthia kukkiva-rinta,
        ei tulenhehkuva hän, tuoksuvahuulinen ei,
    eikä sun rakkautes ole muuta kuin varjojen varjo
        rinnalla rakkautein. Siks osas oikeamp' ois
    maata mun puolestain Manan vankina multien alla,
        mun olis armastas lempimähän opettaa.




    POLYKRATES JA HÄNEN YSTÄVÄNSÄ


    Polykrates, herra Samoksen,
    oli onnekas ylitse kaikkien.
    Mihin saapui hän viiskymmen-souduillaan,
    siellä vapisi vallat polvillaan.
    Ja onnen-mainehellaan
    hän täytti Ionian, Hellaan.

    Oli aitoissa runsaat aartehet.
    Maat, kaupungit, saaret kaukaiset
    veron kantoi hälle kallihin
    ja orjia laski hän tuhansin.
    Mutta kestituttavistansa
    ol' Amasis rakkahimpansa.

    Amasis, Egyptin kuningas,
    oli viisas kuin ystäväns' onnekas,
    ja kun lähetit Samoksen tullessaan
    toi onnenviestejä aina vaan,
    niin syvällä sydämessänsä
    suri vuoksi hän ystävänsä.

    Ja hän kirjoitti Polykrateelle näin:
    »On suoruus hyve ystäväin.
    Sinun onnes on minulle suloinen,
    mut en tahdo olla ystävä sen,
    ken ei tunne murhetta, yötä,
    kenen aina on onni myötä.

    »Ovat kateiset katseet jumalain.
    Paras ilo ja murhe vuorottain.
    Ei kuolevainen ihminen
    ole luotu yksin onnehen.
    Kun ilo ja murhe vaihtuu,
    elonpäivämme turvassa haihtuu.

    »Siis kuule sa neuvoa ystävän:
    mitä rakastat kaikista enimmän,
    se kiireimmin heitä sa luotasi pois
    kuin jos henkesi uhristas riippuva ois.
    Ja jos muutu ei kohtalos siitä,
    ei vielä sun uhrisi riitä.»

    Hyväks huomas neuvon ystävän
    Polykrates ja viiskymmen-soutuun hän
    heti astui ja heitti merehen,
    mitä enin hän rakasti, sormuksen.
    Ja sen hän tehtyänsä
    surun tunsi sydämessänsä.

    Mutta kohta rantahan tullessaan
    näki sormuksen hiekalla vastassaan.
    Mitä rakasti kaikista enimmin,
    oli heittänyt meri sen takaisin.
    Niin ei päässyt hän kohtalostansa,
    ei pakoon onneansa.

    Amasis, kuningas Egyptin maan,
    hän tiedon tästä saadessaan,
    heti purki liiton läheisen:
    ei tahtonut olla ystävä sen,
    ken ei tuntenut murhetta, yötä,
    kenen ain' oli onni myötä.




    MASINISSAN HÄÄYÖ


    Tän' yönä, Masinissa,
    miks on niin kasvos kalvenneet?
    Sun eessäs, Masinissa,
    on valtakunnat vavisseet --
    miks viittas purppurissa
    on niinkuin kyyneleitä ois?
    Karthagon lyöjä heltyäkö vois?

    Tän' yönä, Masinissa,
    ken Numidian leijonan
    niin kesyksi on saanut?
    Kun riemu joukon voittoisan
    viel' ympärill' ei laannut,
    miks valvoo, katsoo yöhön pois?
    Karthagon lyöjä lyötynäkö ois?

    Tän' yönä, Masinissa,
    sun täyttyy onnes runsaus,
    sun kuohuu maljas yli:
    jo vuottes kaihon, kaivattus
    sua vastaan aukee syli,
    kun Sophonisbe, armahas,
    Karthagon lyöjä, astuu telttahas!

    Tän' yönä, Masinissa,
    Karthagon päärly hohtavin
    sun silmäis eessä hohtaa,
    Karthagon valmu hehkuvin
    sun kaipaukses kohtaa,
    sa Hasdrubalin tyttären,
    Karthagon lyöjä, viet häävuoteeseen.

    Tän' yönä, Masinissa,
    sa suudelmaisi hekkuman
    saat huulillensa painaa.
    Hän tämän yön on morsian,
    hän huomenna on vainaa.
    Kun aamun rusko punertaa,
    sun Rooma rakkahastas eroittaa.

    Tän' yönä, Masinissa,
    vain vaikenevat Rooman lait,
    jo huomenna ne herää.
    Vain yhdeks yöksi onnes sait --
    nyt kaikki kaipuus kerää!
    On Numidian kuningas
    vain hetken häviävän valtias.

    Tän' yönä, Masinissa,
    sa kukkuraiseen maljahan,
    jonk' annat armaallesi,
    kaikk' kätket yrtit kuoleman
    ja yrtit rakkautesi:
    ken Masinissaa lempinyt,
    ei enää toista miestä syleillyt!

    Hän saapuu Sophonisbe,
    hän luokses käy, hän luokses saa,
    hän vierellesi vaipuu.
    Maan vallat, voimat raukeaa,
    maat, taivaat haihtuu, haipuu.
    Tän' yönä yksin Rooman lait,
    Karthagon lyöjä, ovat eessäs vait.

    Yö kuluu, Masinissa.
    Jo aamun viiru selkenee.
    Mik' olkaas vastaan painaa?
    Sun armahasi kylmenee,
    on Sophonisbe vainaa.
    Sa astut aamuvartioon
    ja hymyilet: nyt Rooma puhukoon!




    OVIDIUS TOMISSA


    Niin olet kaukana nuoruus ja kaukana onneni päivät.
        Niinkuin nuoruutein, kaukana, Rooma, sa oot.
    Vaihtuvat talvi ja syys, suvi, saapuvat, lähtevät laivat,
        kahlehdittu ma oon rantahan barbarien.
    Tuska ja kaipuu vain minun hiljaisuuttani mittaa,
        ystävä ainoakaan löydä mun ei ovellein.
    Kylmät ja autiot Skyyttien rannat on, harmaja taivas,
        jäisiä kuuroja vain pilvet ne heittelevät.
    Ah, oleanderi tuoksui ja viikunat kukkivat siellä,
        missä mun nuoruutein lauloi ja leikkiä löi,
    muuria kierteli viini ja tertut päivässä paisui,
        parvet perhosien nurmikon kirjavaks loi!
    Kun olin nuori ma vielä ja kun olin Roomassa vielä,
        viininlehdistä tein seppelen ympäri pään,
    juhlien soihdut kun loisti ja kuorossa soittivat huilut:
        onnekas, onnekas oot, muusain sa lemmikki oot!
    Ystävät päiväni mun sulostuttivat, yöni Corinna
        nardustuoksuinen, kuuma kuin yö etelän.
    Poissa on nuoruus ja kaukana Rooma, mun onneni Rooma,
        kuin uni kaunehin jäi vuorten ja vuosien taa.
    Hauraamp' on lukinverkkoakin, oi Onnetar, lankas,
        päivinä nuoruuden jonka sa kehräelet.
    Valhe ja vilppi ne vain sinun huntusi liepeillä leijaa.
        Ken sua uskonut on, ken sua seuraelee,
    niinkuin lapsi hän on, joka vaaralta kasvonsa peittää.
        Turmalta suojele et, kostolta et jumalain.
    Ei rakennettuna missään muuria taivasta kohti,
        jonk' yli ei Erinyit, tyttäret yön kapuais,
    ei niin vuolasta virtaakaan, jonk' ei yli uisi
        airuet Hadeksen. Suojaton, ihminen, oot.
    Niinkuin kaarna sa oot, oi ihminen, heittämä tuulten.
        Kourissa kohtalon oot, ah, lelu särkyvä vain.
    Tuntehes jäähdytä jääksi ja tyynnytä mielesi myrskyt,
        laivasi polta ja jää hetkeäs vuottamahan.

    Viisas, ihminen, vasta sa oot, kun seppeles kuihtuu,
        vasta kun nuoruutes, onnesi muisto on vain,
    vasta kun ystäväs pettävät sun ja sun armahas jättää,
        vasta kun lauluton on päiväs ja lemmetön yös,
    vasta kun Kuoleman kasvot näät Elon naamarin alta,
        vasta kun tyhjyyden silmästä silmähän näät,
    vasta kun Kerberos kolmin kuonoin vastahas haukkuu,
        vasta kun horjuelet Tuonelan lautturin luo.




    PLANEETTAIN LAULU

    [Tervehdys maisterinvihkiäisiin v. 1914.]


    _Tähtien kuoro_

    Kiire on, kiire on,
    me kierrämme ympäri auringon.
    Yli tyhjyyden ja hämärän
    me kudomme kangasta elämän.
    Päiväst' on loimet kultaiset,
    yöstä on tummat kutehet,
    unen silkkiä rihmat on.
    Kiire on, kiire on!

    Elämä, ah, on unta vaan,
    jumalten lahja lapsille maan.
    Kaukana ikuisuuden yössä
    unen silkkiperhot on työssä.
    Unen hienoiset hahtuvat --
    vuossadat niihin mahtuvat!

    Lapset yön ja auringon,
    juoksevaa elämän rihma on!
    Sukkula lentää ja pirta lyö,
    kiitää päivä ja ehtii yö.
    Joka hetki on aina uus,
    joka hetkess' on ikuisuus.
    Tyhjän yli ja pimeän
    kasvaa kangas elämän.

    Ikuisuudessa mitataan
    unen lankoja lapsille maan.
    Unen silkkiä riittää, riittää:
    luotujen onni on tähtiään kiittää.
    Lapset yön ja auringon,
    kiire on, kiire on!

    _Lasten kuoro_

    Kevät on, kevät on!
    Ylitse nurmien päivä paistaa,
    joka puussa dryadit herää,
    mettiset kukkien mehua maistaa,
    läntinen kenttien tuoksuja kerää.
    Tanssivat kullassa auringon
    pikku Panit piiriä nopsaa:
    pienet pukinjalat kiviin kopsaa.
    Kaukokumpuja auer peittää,
    purojen pärskeet helmiä heittää,
    ilma leikkii ja ilakoi,
    ilman harput ja huilut soi.
    Piirihin kevään karkelon
    kiire on, kiire on!

    _Nuorukaisten ja neitojen kuoro_

    Suvi on, suvi on!
    Lämmin hautoo tähkäpäitä,
    rypäle paisuu viinipuussa.
    Lehdossa lempeän illan suussa
    nymfit ja faunit pitävät häitä.
    Purppuramereen auringon
    aamut herää ja illat hukkuu.
    Uneliaina tuulet nukkuu.
    Kulkee valppaana lemmentyössä
    Eros, jumala, kesäyössä.
    Kaikki hehkuu ja heilimöi.
    kaikki kaihoo ja ikävöi.
    Suvi ei oo loputon --
    kiire on, kiire on!

    _Vanhojen kuoro_

    Syksy on, syksy on!
    Sadot vuottaa korjuutaan.
    Kohta talven tähdet koittaa.
    Viidakossa vanha Pan
    yksin huiluansa soittaa.
    Jäähtyy lieska auringon.
    Kylläisyyttään tähkät vaipuu.
    Maata kohti otsat taipuu
    elon vaiheet kokeneiden,
    väsyneiden, valvoneiden.
    Sylissäsi, elon syys,
    yhtyy aika, iäisyys,
    unet yön ja auringon.
    Kiire on, kiire on!

    _Tähtien kuoro_

    Kiire on, kiire on,
    me kierrämme ympäri auringon.
    Yli tyhjyyden ja pimeän
    me kudomme kangasta elämän.
    Liittyy kuvio kuvioon,
    liittyy kohtalo kohtaloon,
    yhtyy liljat ja ohdakkeet,
    kunnes päivät on täyttyneet.

    Kerran kaikki auringot hukkuu,
    kerran unen silkkiperhot nukkuu,
    tyhjän syliin ja pimeän
    hajoo kangas elämän.

    Elämä, ah, on unta vaan,
    jumalten lahja lapsille maan.
    Unikukkia, ulpukoita,
    ruusuja, orjantappuroita,
    laakereita poimimaan!

    Lapset yön ja auringon,
    kiire on, kiire on!




    PÄÄSIÄISLAULU


    Viel' oli talven valta
    ja tunteet turtuneet,
    maan alta, mullan alta,
    kun kuulin: kevätveet!
    Niin elon ensi merkin
    sain jälkeen talven yön
    ja aavistuksin herkin
    jo liikahdit sa, syön!

    Maan voimat maasta halaa
    taas valoon auringon,
    nyt elo kaikkeen palaa,
    mi maasta tullut on,
    nyt liikkuu kylmä pinta,
    nyt puhuu uumenet.
    Niin heräjä jo, rinta,
    ja nouskaa kuollehet!

    Kun väliin neljän laudan
    käyn kerran nukkumaan,
    saa kehdoks kevät haudan,
    taas synnyn uudestaan!
    Oi luonnon kaikkivalta,
    kaikk' katoo kuolo, yö,
    maan alta, mullan alta
    kun kevään harput lyö!




    LEIVONEN


    Sua nähnyt en ma, ma kuulin vain
    sinä lingottu lentäjä taivahan alla.
    Sua silmilläni ma hain ja hain:
    suvipilvet purjehti taivahalla.

    Oi runoilija sa runoilijain,
    mikä mahti sun säkeesi singonnalla!
    Ilon aalto mun läikähti rinnassain
    ja mun jalkani kulkivat karkelemalla.

    En vaihtaisi sfäärien soitteluun,
    en enkelilauluun tuomion aamuna
    sun liverrystäs, leivonen,

    joka ilmoitat maisen kevään kuun,
    joka annat mun riemusta juopua, onnesta
    ikikirkkaan, kiitävän hetkisen!




    SYDÄNKESÄLLÄ


    Annan tuntien ma luistaa,
    päivien ja öiden tulla,
    mitään toivomust' ei mulla,
    mitään en ma tahdo muistaa
    kukkivien puiden alla.
    Päivä hehkuu taivahalla,
    poutapilvet kulkeissansa
    levittävät purjeitansa.

    Seisoo paikallansa aika.
    Lyhyt hetki jumaluutta,
    ikuisuutta, ihanuutta!
    Kohta, kohta särkyy taika!
    Enempää ei kesä anna.
    Mik' ei tänään kukkaa kanna,
    iäks hedelmättä jää se.
    Ylemmäs ei päivä pääse.

    Hetki suloisin ja suurin,
    suvi, kanssas sylityksin!
    Luonto, sinuun tahdon yksin
    juurtua ma syvin juurin.
    Muust' en tahdo surra, huolla:
    kanssas kukkia ja kuolla,
    lakastua, luoda uutta,
    tulla liki jumaluutta.

    8. VII. 1915.




    SYKSYN YLISTYS


    Niin ole tervetullut, syys! Sun rauhaas rinta halaa.
    Sun tähtes vahtivuoroilleen jo taivahalle palaa.
    Jo vaiennut on leivonen, jo huutaa kuovi suolla.
    Jott' uusi kesä kerran sais, niin täytyy vanhan kuolla.

    Soi iltaan kuulaan korkeaan, soi syksyn kiitos syvä!
    On viety vilja korjuuseen, on viety kallis jyvä.
    On kevät kasvun antanut ja kesä tähkän antoi,
    syys odotettu, peljätty, syys meille sadon kantoi.

    Maan lapset, lapset lakeuden, nyt syksyn kiitos soimaan!
    Syys työmme kruunas, nostaen sen kunniaan ja voimaan.
    Sa kyntäjä, sa kylväjä, on vakosi vain multaa.
    Syys vakosi, syys vaivasi, syys työsi kaiken kultaa.

    Me saimme köyhän, karun maan, me saimme kylmiä taivaan,
    me oomme auraan sidotut ja raadantaan ja vaivaan.
    Ei korpi anna halvalla, ei anna notkot, kunnaat,
    ei anna multa ilmaiseks -- ne vaatii kalliit lunnaat.

    Me saimme kauniin, karun maan ja talven pitkän, jäisen,
    me saimme suven valkean ja kevään kiitäväisen.
    Kuin pääskyn siipi välkähtää, niin katoo suvi meiltä.
    Me kevääss' unen poimimme, mut toden syksyn teiltä.

    Oi syksy, sinun maljastas suo meidän voimaa juoda!
    Suo meidän työhön uskoa ja aina uutta luoda.
    Ja niinkuin maan sa siunasit, myös siunaa sydämemme,
    niin että niinkuin voittajain veis talveen askelemme.




    INSPIRAATIO


    Kuin meren tuuli suolainen
    se ulapoiden viestit tuo.
    Sa sielun pyhä kaipuu juo,
    juo terveeks tuska sydämen!

    Kuin kevään ihme kulkeissas,
    se yllättää sun kesken ties.
    Niin keveäksi, matkamies,
    käy silloin sauva kantamas,

    niin kirkkahaksi katsantos,
    niin ihaniksi askelees.
    Juo iki-kaipuu sydämees,
    juo korkeaksi kohtalosi




    KAAKKURI


    Kaakkuri, kaakkuri, harmaja lintu,
    lasna sun pitkinä iltoina kuulin.
    Kaakkuri, kaakkuri, viluinen lintu
    itsekin valitin viluisin huulin.

    Kaakkuri, kaakkuri, harmaja lintu,
    menivät lapsuuden harmaat päivät.
    Kaakkuri, ikuisten aavojen lintu,
    ikuiset ikävät jäljelle jäivät.

    Kaakkuri, kaakkuri, harmaja lintu,
    syysyö kaataa ja syysyö hyytää.
    Kaakkuri, hallan ja härmän lintu,
    turhaa on kesää ja kevättä pyytää!

    Kaakkuri, kaakkuri, harmaja lintu,
    ulapat on jäässä ja jään päällä lunta.
    Jäiden lintu, jäämeren lintu,
    jäätä ja lunta, jäätä ja unta!

    Kaakkuri, kaakkuri, kohtalon lintu,
    jääkentät kasvaa, jääneulat hohtaa.
    Kaakkuri, kaakkuri, kuoleman lintu,
    kerran ne neulat sydämen kohtaa.




    ONNELLISIN PÄIVÄ


    Oi valo, mistä toitkaan mieleeni
    mun elämäni hetken kirkkaimman,
    mun elämäni suuren onnenpäivän?

    Siit' on jo kauan -- koululuvan eellä.
    Mun oli mieleni niin onnenkevyt,
    niin täynnä valoa ja kevättä
    ja loputtoman suven odotusta.
    Ja pääsky lensi poikki pihanurmen
    ja nousi korkealle koivuin yli,
    ja pääskyn lentoon liitin toiveheni
    ja kaiken kevään riemun, joka sykki
    mun rinnassani pitkän talven jälkeen.
    Ja pääsky katos taivaan sinimereen
    ja sinne liiti toiveheni myöskin.

    Oo iät siunattu, sa pääsky pieni,
    ja elämäni päivä onnellisin!
    Sun muistos kukkii tänään mielessäni
    kuin joskus syksyn aikaan kevään kukka.




    TOMU


    Sun ensi kerran lapsina me näimme,
    kun päivä paistoi tuvan ikkunahan.
    Sun kultakarkeloas katsomahan
    me täynnä mykkää ihmetystä jäimme.

    Ja elämämme keskipäivän aikaan
    sa leikit ympärillä askartemme
    ja kilvoitustemme ja taistojemme,
    työn aikaan, tuskan aikaan, toivon aikaan.

    Ja elämämme iltaa kohti mennen
    sa rakkaat esineet ja muistot peitit,
    sa harsos harmaan yli kaiken heitit,
    jok' oli kallist' ollut meille ennen.

    Niin olet liittynyt sa kohtaloomme,
    niin olet pitkin elämämme teitä,
    sa tomu, seuralainen, liki meitä,
    siks kunnes itse tomua me oomme.











ENSIMMÄINEN NÄYTÖS.


Pääsiäislauvantai. Ilta päivä. -- Purimon hakotanhua. Oikealla kota ja
peräkulmassa vaja. Kodan ja vajan välissä veräjä, joka vie miespihaan.
Perällä hirsiaita ja veräjä, joka vie kylätielle. Vasemmalla talli ja
navetta. Keinu seinään kiinnitettynä. Keskellä tanhuata hakotukki.

KALLE (pitkä mekko yllä, karvalakki takaraivalla ja kintaat kädessä,
hakkaa tukin vieressä hakoja. Laulaa):

    Eikä se käki kaukana kuku,
    Vainioaidan takana vaan.
    Hai lia laa! laulan vaan:
    Vainioaidan takana vaan.

(Lyö kirveensä tukkiin, korjaa lakkiaan, sylkäsee, ottaa uuden
haonoksan ja jatkaa):

     Eikä se kulta kaukana nuku,
     Oman tuvan oven takana vaan.
     Hai lia laa! laulan vaan:
     Oman tuvan oven takana vaan.

MIINA (kodan ovella). Tule hyvä poika kantamaan sakkasaavia

KALLE (laulaa):

    Vars' on tallissa, karv' on märkä
    Palattu pappilasta vaan --

MIINA (huutaa). Kalle!

KALLE (lakkaa hakkaamasta). Häh?

MIINA. Tule saavia kantamaan!

KALLE (sylkäsee). Hm! Missäs se Tilta sitten on?

MIINA. Ties hänet. -- Tule pian nyt!

KALLE (hakkaa ja laulaa).

    Hai lia laa! laulan vaan:
    Palattu pappilasta vaan.

MIINA. No, tule nyt, äläkä hailuta siellä! Ihan käsiinhän tämä päivä
loppuu tällä tavoin.

KALLE (lyö kirveensä tukkiin). No, mikäs helkkunan hoppu sinulla nyt
sitten on? (Menee kotaan.)

MIINA. Ole vaiti hoppuinesi! -- Kas niin, tanko olalle vaan! (Tulevat
kantaen sakkasaavia Miina edellä ja Kalle perässä.) Meidänkö tanhualla
sitä aaveita kuunnellaan tänä yönä?

KALLE. Tässäpä sitä ennenkin... Mitäs sitä saavia niin hemputat! Astu
oikeen, kun kerran astut!

MIINA. Sinä nyt olet! Eipä sua juuri viitsi pyytää. (Menevät
navettaan.) No, mene matkaas nyt -- hakovaari!

KALLE (menee hakkaamaan, laulaa):

    Rengaskenkä ja liinukkavarsa,
    On minun papallani vaan --

(Puhuu.) Kuules, Miina!

MIINA (navetassa). No?

KALLE (lakkaa hakkaamasta). Kuuletkos sinä!

MIINA. Kuulenhan minä.

KALLE. Tiedätkös mitä?

MIINA. En tiedä!

KALLE. Minä alan haistella jotain.

MIINA. Vai alat. -- No mitä sitten?

KALLE. Ett'ei meistä kahdesta taida tullakaan mitään. -- Sinä olet
vetänyt minua nenästä jo kauvan aikaa.

MIINA (tulee navetan ovelle. Nojaa ovipieleen). Kuinka niin -- nenästä?

KALLE. Niin vaan. -- Luuletkos, etten minä ole nähnyt, miten sinä
hyvittelet Roopea!

MIINA. Hyvittelen Roopea?

KALLE. Katsos nyt taas, kuinka viaton sinä olet. Hyi saakeli! (Alkaa
hakata.)

MIINA. Häpeä vähän, kun tuolla tavalla haukut! (Menee navettaan kun
näkee Roopen tulevan. Kalle alkaa vihellellä.)

ROOPE (tulee pihaveräjästä, kantaen pieniä tikapuita, vasaraa ja
muutamia suutteita. On pyhävaatteissa). No mitäs sinä ajattelet mies?

KALLE. Mitä -- ajattelen?

ROOPE (menee keinun luo, pystyttää tikapuut ja kiipee ylös). Olenhan
sanonut, että Purimon työt pitää aina käydä etukynnessä. Juhla on ihan
oven suussa ja sinä vielä hakoja kalkuttelet.

KALLE. Ehtiipä tästä vielä.

ROOPE (alkaa suuttia keinun relsiä). Tänä iltana sitä lautaa hypätään
ja keinutaan, että silmiä siintää. -- Tulevaksi pääsiäiseksi pitää
tehdä sellainen kelakeinu, oikein jykevä ja korkea. Tämä nyt onkin ihan
lasten tekoa, koko sohlo. -- Kuule Kalle! Heitä jo hiiteen tuo
hakotyösi! Sinä olet oikea hituri tänä päivänä.

KALLE. Kyllähän -- (Miina tulee hakemaan hakoja) -- kun tässä pitääkin
olla tarhapiikana ja kaikkena. (Hakkaa kaikin voimin.)

ROOPE. No johan sulla onkin viimeinen ruoto tukilla... Jos menisit
sieltä pirtin alta tuomaan sen hypinlaudan.

MIINA. Kun auttoi yhtä ainoata saavia... Kas mun tätä nyt!
Kannattaakin...!

KALLE. Yhtä ainoata -- aina kerrallaan.

MIINA. Ovatko nämätkin nyt navettahakoja? Aivan silppua kaikki tyyni.

KALLE (potkaisee tukin kumoon). Vie pirtin lattialle sitten, jos ei
navettaan kelpaa! (Menee tuimasti pois.)

ROOPE. Hahaha! Mikäs poikaa riivasi? Taisi suuttua ... (pudottaa
vasaran, aikoo tulla sitä ottamaan.)

MIINA (heittää hakosylyksensä). Kyllä minä kurotan. Tuoss' on!

ROOPE. Anna samalla joku kapula ... mun suutteeni ei näy riittävän ...
anna se vaan! Tehdään paremmaksi toisten, kun on enemmän aikaa.
(Veistelee kapulaa, jonka Miina on antanut.) Taisi suuttua, kun moitin
hitaisuudesta.

MIINA (istuu hakotukille). Mitäs se siitä.

ROOPE. Sinuunpa taisi pahastuakin, koska puhui tarhapiiasta.

MIINA. Hm! Ei kai se renki ole parempi kuin piikakaan.

ROOPE. No, mitäs se siihen kuuluu. Suuttuneen puhettahan se olikin.

MIINA. Olihan se.

ROOPE. Minä luulen, että te noin tavaksenne usein härnäilette Kallea
täällä kotosalla.

MIINA. Ph! Kukapa häntä! --

ROOPE. Se olisikin väärin. Kalle on hyvä poika ja teillä on hänestä
suuri apu kotiaskareissa.

MIINA (päättävästi). Sinulle se on äkeissään, eikä muille.

ROOPE. Minulle? Mistä sitten?

MIINA (viivytellen). Ilman vaan.

ROOPE. Tuosta äskeisestä niin --

MIINA. Johan nyt! Eikö mitä.

ROOPE. Nyt sinä olet taas tietävinäsi jotain.

MIINA. Ehkä tiedänkin -- jotain.

ROOPE. Sen kyllä uskon.

MIINA (vitkaan). Kalle on kosinut minua --

ROOPE (nauraa). Niin on taitanut tehdä.

MIINA -- mutta minä en huolinut hänestä.

ROOPE. Se oli paha, se.

MIINA. Tiedätkös, minkätähden minä en hänestä huolinut?

ROOPE. En. Kuinka minä sitä... (veistolee.)

MIINA. Mistäpä sinä ... ja se onkin yhdentekevä. Mutta nyt on Kalle
sinuun suuttunut sentähden, että...

ROOPE. No?

MIINA. ... hän luulee meidän kahden --

ROOPE. Mitä -- meidän kahden?

MIINA. Hän luulee, että me pidämme toisistamme.

ROOPE. Mutta, hyväihminen, sano hänelle! Kai hän sitten lakkaa
luulemasta.

MIINA (epäröiden). Ettäkö...? Kuinka, sano?

ROOPE. Totuus, tietenkin.

MIINA (neuvotonna). Totuus?

ROOPE. Mistä Kalle on saanut päähänsä, että me olisimme ... ha, ha, ha!

MIINA (nousee). Sinulta kai. Keltäs muilta.

ROOPE. Kuinka minä olisin... Mitä sinä joutavia loruat! (Tulee alas.)

MIINA (hämillään;). Joutavia? (Suuttuneena.) Etkö sinä muista kun
Nuuttia ajettiin?

ROOPE. Kyllähän minä sen muistan.

MIINA. No?

ROOPE. No! Mitä no?

MIINA (kiukkuisesti). Ei mitään. (Malttuu.) Et suinkaan sinä muista
puhuneesi mitään -- minulle?

ROOPE. Puhuin kai jotain roskaa. Koko ilta oltiin hyvin leikkisiä, --
Ah! Lörpöttelinhän minä sinulle naimisesta ja Jumala tiesi mistä,
kiusoittaakseni erästä ... mutta en minä sillä sen enempää
tarkoittanut.

MIINA. Etpä kaiketi tarkoittanutkaan.

ROOPE. No, en niin! Onhan toki lupa senverran leikkiäkin laskea. (Istuu
keinuun.) Rasvaa tämä tuntuu tarvitsevan. Onko sinulla huomassasi
yhtään ihran kettä?

MIINA (mutisee). Kodan laudalla taitaa olla. Katso sieltä!

ROOPE (menee kotaan, hyräilee).

    "Talo kun linna ja poika kun herra
    Ja hevonen kun mäki --"

(Tulee takaisin. Menee rasvaamaan keinua.)

MIINA (ilkeästi). Mitä sinä arvelet, jos joku muukin vähän laskisi
leikkiä?

ROOPE. Kuka muu?

MIINA. Välipä tuolla, kuka. -- Hilma esimerkiksi.

ROOPE. Kun laskee, niin laskee -- mitäs siitä! Kyllä leikki aina
sijansa saa. (Katsoo Miinaa.) Mitä sinä Hilmalla tarkoitat?

MIINA. Entä jos Hilma kohdakkoin menisi naimisiin -- jonkun muun, kun
sinun kanssasi?

ROOPE. Mitä sinä nyt tähtäilet?

MIINA (kokoilee hakoja syliinsä). Rustmestaria vaan.

ROOPE. Mitä se minua liikuttaa?

MIINA. Ainakaan se ei liikuta minua. (Menee navettaan.)

ROOPE (katselee Miinan jälkeen. Pyyhkii kätensä saapasvarsiinsa. Vie
tikapuut vajaan). Rustmestarin kanssa? Rustmestarin! Olisiko se jo niin
pitkällä? (Tulee päättäväisesti navetan ovelle.) Miina!

MIINA (navetassa). Loppuiko ihra?

ROOPE (kävelee ajatuksissaan toiselle puolen näyttämöä ja palaa
takaisin. Miina tulee navetasta). Mitä sinä tarkoitit tuolla
äskeisellä?

MIINA (panee ovea säppiin). Ihrallako?

ROOPE. Niin juuri! Sillä ihralla, jolla sinun kielesi on rasvattu. --
Mitä sinä sillä rustmestarin jutulla tarkoitit?

MIINA. Mitäs minä sillä tarkoitin! En yhtään mitään. Sanoin vaan muuten
lystikseni mitä tiesin. -- Sepä näkyy, se asia sentään liikuttavan
muutamia. Ha, ha, ha!

KALLE (on tullut, kantaen hypinlautaa. Nähdessään Roopen ja Miinan,
heittää hän laudan maahan ja aikoo mennä).

ROOPE. Älä sitä sinne heitä, pannaan se paikoilleen samalla! (Menee
asettamaan tukkia.)

MIINA (mennessään Kallelle). Jos tahdot ryypyn, niin tulee luhtiini
hetken perästä!

KALLE (ihmettelee, sylkäsee ja pyyhkii suutansa). Jahah!

ROOPE. Onkohan tuo liian matala? Koetetaanpas lautaa. (Kantavat laudan
tukille.)

KALLE (iloisempana). Hyvähän tämä! Ihan peijakkaan hyvä sittenkin. Eipä
taida olla karsokaan.

ROOPE. Tuohon sietää pienen paittilaan.

KALLE. Taitaa kyllä ... pannaanpas vaan ... noin! Nyt hyvä sanoi
Mäkelä. -- Koetellaankos? (Menee laudan päähän seisomaan.)

ROOPE. No, sinä et olekaan enää suutuksissa?

KALLE (hämillään). Enhän minä ... olenkos ollut sitten?

ROOPE. Olithan äsken. -- Sinä luulit ihan väärin minusta ja Miinasta.

KALLE (sylkäsee). Enhän minä sitä niin luullutkaan.

ROOPE. Meillä ei ole koskaan ollut mitään väliä, enkä minä ole koskaan
erityisesti Miinasta pitänyt.

KALLE (ottaa esiin tupakkavehkeet). Niin minäkin arvelin ja uskoinkin,
varsinkin, kun höpistiin ihan yleiseen Hilmasta ja sinusta. Mutta ...
noh! mikäs sitä piippua pännii? Kas sitä vaan, kun on mennyt ihan
tukkoon. Ah hah! Jopas ... (istuu laudalle.) Se Lepsi kävi täällä viime
viikolla ja tiesi kertoa, että se meidän rustmestari nai Hilman. Kyllä
kylällä nähdään, vaikk'ei kotona hajuakaan tunnu, sanotaan. -- Silloin
minä taas arvelin, että ... ummessahan se on sittenkin.

ROOPE. Niinkö Lepsi kertoi?

KALLE. Niin se sitä jutteli. -- Tuntui olevan pohteissaan äijäressu,
kun on toimittanut Hilmaa Isoon-Röyhiöön. Vaikka eihän se Hilma
sinne --

ROOPE (istuu). Kuules Kalle, Uskotko sinä, että Hilma todellakin
huolisi rustmestarista?

KALLE (katsoo Roopea). Enpä tiedä.

ROOPE. Ja ottaisiko rustmestari talonpoikaisen tytön? Luuletko, että
ottaisi?

KALLE. Ottaa kun saa. Hyvälläkin mielellä ottaa; niin rikkaan tytön.
Ei niitä juuri kahmalokaupalla sellaisia löydy. -- Raha se on kun
komtieraa.

ROOPE. Rahahan se on. -- Siksi se kai Purimoon tuppautui asumaankin,
että saisi --

KALLE. Että saisi lähennellä itseään, niin. Kyllä sillä jo silloin oli
mielet mielessä. -- Ja tännepä sen taitaa kertyä kohta koko suku.
Niinpä se kamprelskakin, tai mikä se lienee se hänen sisarensa, on jo
täällä semmoista emäntää, että pois tieltä, vaikka niin piti vaan
häpäskältä käymään jouluvieraissa. Taitaa olla vähän nirkun narkun
siellä Tyrväässä, koska ei näy lähtöä juuri hätäilevän. Asustaa vaan
täällä, kun kotona ainakin ja äkslänttäilee meitä mielensä perästä,
minkä ehtii ja ennättää. -- Jo sitä harakatkin nauravat sellaista
elämää, kun Purimossa on ruvettu viettämään.

ROOPE. Siitä pitää tehdä loppu tavalla tai toisella.

KALLE. Hyvähän se olisi. Mutta minkäs sille isännälleen voi.

ROOPE. Puhutaanko sitä kylälläkin, että rustmestari tahtoo Hilman
kautta kietoa itselleen Purimon?

KALLE. Kaikkialla sitä nauretaan. Eikä se asia niin valhetta taida
ollakaan. Täytyy kai sitä sellaisen kokeilla, päästäkseen jaloilleen
taas. Pahasti kun kuuluu olevan velkaantunut. Oikein kymmeniä tuhansia,
kertoi Lepsi. On se muuten mukavaa, että se Hilma --

ROOPE. Missähän se on koko päivän ollut, kun ei ole näkynyt?

KALLE. Hilmako vai?

ROOPE. Hilma niin.

KALLE. Oli se murkinan jälkeen käynyt pirtissä. Oli ruotimuorille
näytellyt koljalta, korvarenkaita ja sormuksia, jotka kehui saaneensa
rustmestarilta.

ROOPE. Ne oli kai kihlat, ne?

KALLE. Kai ne sitten niitä oli -- Yöllähän se palasi kaupungista se
rustmestari. Taisi olla vähän viinassakin, koska en tahtonut puhettaan
ymmärtää, kun olin hevosta riisumassa. -- Kyllä ne osaavat, herratkin,
sen konstin. Ha, ha, ha!' Varsinkin tuollaiset sotaherrat.

GRÖN (tulee pihaveräjästä). Missä kummassa kaikki väki pitää vestiänsä
tänään? Koko talo on kun kylmillä. (Roope ja Kalle nousevat.) Kalle saa
laittaa appeita kuntoon matkaa varten. Lähdet saattamaan kamrelskaa
Tyrvääseen huomen aamulla varhain, jos on kaunis ilma.

KALLE. Taitaa tulla lumipyry. Ilma näyttää niin armaalta.

GRÖN. Jos niin käy, niin ei lähdetä. Laita kuntoon kaikissa
tapauksissa. -- Kuules Roope! Koivisto tuli minua vastaan eilen
kaupungin matkalla. Eikö hänen pitänyt olla päivätyössä?

ROOPE. Kyllä piti. Mutta hänellä oli tärkeitä asioita --

GRÖN. Kuka antoi hänelle luvan jäädä pois?

ROOPE. Minä annoin.

GRÖN. Sellaista ei saa vastaisuudessa tapahtua. Päivätyöt ovat tehtävät
säntilleen ja määräaikoina.

ROOPE. Se on vanha tapa Purimossa, ett'ei alustalaisilta kielletä --

GRÖN. Minun tahtoni on tapa. -- Älä toista kertaa käytä sellaisia
"vanhoja tapoja" minua kysymättä.

ROOPE. On vähän vaikeata heti tottua kaikille uusille tavoille.

GRÖN (terävästi). Sitä sinun ei tarvitsekaan. Sinä olet vapaa
Purimosta, niinkuin tiedät. Parasta, ett'et enään sekaannu talon
asioihin. (Menee perälle, oikealle).

ROOPE. Minä sekaannun niihin, ainakin yhden kerran vielä.

KALLE. Kaikesta se näkyy, että se se isäntää on!

ROOPE (ajatuksissaan). Niin se todellakin näkyy. Tokkohan sitten onkin
niin?

HILMA (tulee Miinan kanssa pihasta). Täälläkö te kuhnustelettekin
tunkiolla? Olemme odottaneet teitä ehtoolliselle.

MIINA. Kas vaan, kun lauta on valmis jo. Antakaas meidän vähän
koetella. Mahtaako tuota enään osatakaan. -- Tule Hilma!

HILMA. Mene sinä Kalle!

MIINA (menee laudalle). Tai Kalle -- tule sinä!

KALLE. Samahan se -- mennään vaan. (Astuu laudalle.) Nouses vähän!
Pitää panna tasapainoon. Minä näyn tarvitsevan enemmän lautaa, kun
sinä. Saakeli, kun se vaimoväki on raskasta.

MIINA. Kuka nyt olisikaan sellainen hakkeli, kuin sinä.

KALLE (asettaa lautaa). No, no! katsotaanpas kuka tässä hakkeli on. Nyt
ehkä mallaa. Astus laudalle sitten!

MIINA. Älä vaan lyö kovin korkealle. -- Voi, voi! Tässä ei ole
riukujakaan mistä kiinni pitäisi.

KALLE. Vielä riukujakin tällaisella laudalla! (Hyppäävät.)

ROOPE. Etkö sinä, Hilma, tahdo hypätä -- minun kanssani?

HILMA. Minä katselen mieluummin.

MIINA. Ai, ai! Lopeta jo! Minä kohta putoan.

KALLE (hyppää laudalta). Vähän sinä uskalsitkin.

MIINA. Niin kai, kun ilmankin peloitti. Mutta hauskaa se on sittenkin.
-- Yritäpäs Hilma, sinäkin!

ROOPE. Tule nyt Hilma! Minä lyön hiljaa vaan.

HILMA. En minä viitsi.

MIINA. Ei Hilma taida uskaltaa.

HILMA. Ketä minä sitte pelkäisin?

MIINA. Eipä erityisesti ketään. (Katsoo Roopea.) Muuten vaan ei
taitaisi sopiakaan.

(Kuuluu laulua tieltä, vasemmalta.)

KALLE. Kuulkaas!

MIINA (juoksee peräveräjälle). Tuoltahan ne tulevat jo, ne
yliskyläläiset.

KALLE (menee veräjälle). Varhainpa ne ovatkin liikkeelle lähteneet.

MIINA. Vallan miehiä siellä näkyy vaan tulevankin.

ROOPE (Hilmalle). Mitä varten sinä olet näyttänyt niin ynseältä viimme
aikoina?

HILMA. En minä tiedä olleeni ynseämpi kun ennenkään.

ROOPE. Ja sitten sinä näytät niin vauhkolta.

HILMA. Kaikeltapa minä nyt sinun silmissäsi näytänkin. (Menee perälle).

YLISKYLÄLÄISET (laulavat):

    Vanhan kullan heilu
    Tanssia pritkutellu
    Niinkuin isän äidin puolarukki.

    Kun tulet kullakseni
    Otan omakseni
    Kihlakaluiks annan nämät sulle.

    Ensin annan kaurat
    Sitten lammasraudat
    Sukkavartahat ja rukin rullat.

(Ihan lähellä.)

    On niitä likkoja ollut
    Aina kun on tullut.

(Tulevat.)

    Tanhualla niit' on rakastellut.

JUSSI. Ehtoota purimolaiset! Tulkaa yhteen matkaan nyt!

KALLE. Mihinkäs teitä viedään? Purimossahan sitä ennenkin on
pääsiäisyötä vietetty.

JUSSI. Niinhän sitä on ennen, mutta -- (laulaa:)

    "Entiset ajat ovat olleet ja menneet" --

RÖYHIÖ. Kuka nyt herraskartanoihin viitsis jäädä. Tekö vaan! (Narua.)

JUSSI. Tässähän olisimme ihan herskaapin nokan alla.

RÖYHIÖ. Ei, rouvat ei meille mallaa! (Naurua.)

ROOPE (katsoo Hilmaa, joka käyntyy tulemaan etunäyttämölle). Täällä ei
ole mitään rouvia.

RÖYHIÖ. Jalkavaimojakos sitten? Hahaha! Eteenpäin mars! (Menevät
laulaen.)

HILMA (vaipuu hypinlaudalle). Hyvä Jumala!

ROOPE (tulee etualalle Hilman luo). Röyhiö oli tapansa mukaan
humalassa. Älä välitä hänestä!

MIINA (Kallelle). Katsos tuota paria! Suotta sinä minua syyttelit.

KALLE. Hm! Niinhän tuo näyttää.

MIINA. No mennään nyt!

KALLE. Se on totta. Mennäänkös sitä nyt ryypylle sitten? (Menevät
pihaveräjästä.)

ROOPE. Kerrotaan, että sinä olet ottanut kihlat rustmestarilta. Onko se
totta?

HILMA. On. (Aikoo mennä.)

ROOPE (estää häntä). Aiotko mennä naimisiinkin hänen kanssaan?

HILMA. Sepä tyhmä kysymys! Tietysti menen. -- Mikä halu sinulla nyt
tänään on minua puhutella? Se muuten ei juuri ole sinun tapaistasi.

ROOPE. Älä ole suotta pisteliäs. Eihän sinua viimme aikoina ole saanut
nähdäkään, kun vilaukselta joskus.

HILMA. On niitä ollut aikoja ennen viime aikojakin. Mutta mitä tässä
lörpöttelemme. Lähde sinäkin ehtoolliselle! (Aikoo taas lähteä.)

ROOPE. Hilma! Älä mene vielä! -- Tänä iltana minä tahdon puhua suuni
puhtaaksi. Kuuntele minua tämä yksi kerta vaan! Minä pyydän sinua ...
jää tänne siunaamaksi hetkeksi vaan!

HILMA. No, annahan kuulua sitten, koska noin intoilet! (astuu
laudalle.) No? Vastako alat miettiä sanottavaasi?

ROOPE. Enkä ala. Olen sen jo miettinyt moneen kymmeneen, moneen
sataankin kertaan. Vaikka on siinä vähän uuttakin joukossa. (Istuu
hakokasalle lähelle Hilmaa.) Muistatkos mikä päivä on huomenna?

HILMA. Pääsiäispäiväksihän se almanakassa on merkitty ja se kai se
onkin. Vai aiotko sinä muuttaa sen joksikin muuksi?

ROOPE. Huomenna on isävainajasi kuolinpäivä.

HILMA (hämmästyy). Se on totta.

ROOPE. Siitä on viisi vuotta kulunut.

HILMA. Niin on.

ROOPE. Meidän isävainajamme olivat langokset ja naapurukset. Sentähden
minä jouduin Purimoon, kun meidän talo, isän kuoleman jälkeen myytiin
ryöstöhuutokaupalla. Tämä meidän rustmestarihan sen myyttikin. Se oli
varoissaan silloin vielä. Eleli muhkeasti perinnöllään ... vaikka eihän
se tähän kuulu. -- Tänään viisi vuotta takaperin -- minä olin silloin
yhdenkolmatta vanha --

HILMA. Ja minä seitsemäntoista.

ROOPE. -- kutsui isävainajasi minut luoksensa. Hän pyysi minua
ainaiseksi jäämään Purimoon. "Sinä olet kelpo miehen alku", sanoi
sairas. "Minun velvollisuuteni olisi ollut sinua enemmän neuvoskella.
Mutta pidä hyvänäsi edes ne mitä olet saanut. Elämäsi tiellä voivat
nekin vähät olla hyvinä viittoina. -- Yhden asian tahdon vielä
sydämmellesi painaa: älä ilman syytä jätä Purimoa ja lähde maata
maailmaa kiertämään. Muista se!" -- Niin se sairas ukko jutteli. Minä
olen totellut häntä ja olen vielä tässä.

HILMA. Herra siunatkoon! Missäs sitten?

ROOPE. Voisihan sitä olla muuallakin.

HILMA. Minun ei ole ikinä päähänikään pistänyt että sinä joskus olisit
meiltä poissa. -- Kuinka vanha sinä olit, kun tulit meille?

ROOPE. Kuudentoista.

HILMA. Sepä se. Eikö kymmenessä vuodessa jo opi niin paljon
kotiutumaan, ett'ei tuollaisia ajattele?

ROOPE. Oppiihan sitä. Mutta yhdessä päivässä voi oppia vielä enemmän
vieraantumaan.

HILMA (painaa päänsä alas).

ROOPE. Enkä minä niin vakavasti poislähtöä ole ajatellutkaan. Tuskin
olen sitä ajatellut ollenkaan. Miten mahtoivat sanani johtua siitä
kertomuksesta. Kotinanihan olen tätä taloa pitänytkin, ihan oikeana
kotinani ja ... no, niin -- Seuraavana päivänä kuoli isäsi. Vainajan
tahdon mukaan pantiin setäni sinun holhojaksesi. Mutta viimme vuonna
kuoli hänkin. Silloin herrojen houkuttelemisen avulla määrättiin
holhojaksi tämä virkaheitto rustmestari. --

HILMA. Mihin sinä nyt tahdot tulla?

ROOPE. Rauhoitu sinä! En minä tahdo haukkua sinun sulhastasi. Mutta
minun täytyy sanoa sinulle muutamia asioita. Isävainajasi tahdon
tähden, minun täytyy. -- Tiedätkös minkätähden rustmestari pyrki tähän
toimeen.

HILMA. Pyrki? En minä tiedä, että hän pyrki. Hän on sanonut, että hän
pantiin tähän väkisin, kun ei löytynyt muita, soveliaampia. Ja on
sanonut, että sentähden täytyi talonsakin myydä -- Rauhalan -- kun
tässä on niin paljon tointa, että piti muuttaa likemmäksi asumaan.

ROOPE. Vai niin se on sanonut. Mutta ihmiset sanovat, että Rauhala
myytiin velasta, ja että rustmestari olisi keppikerjäläinen, ellei
olisi päässyt sinun holhojaksesi.

HILMA. Sinä olet hävytön!

ROOPE. Sano, ihmiset. Ne sanovat vielä enemmänkin, ne hävyttömät.

HILMA. Mitä sanovat? -- Sano kaikki, kun kerran olet alkanut (ivalla).
Sanoithan, että sinun niin täytyy.

ROOPE. Ne sanovat Purimon vähitellen menevän samaa tietä.

HILMA (nousee, kiivaasti). Oletko sinä uskonut noin typerästi?

ROOPE. En. Minä en ole sitä uskonut. Mutta nyt uskon.

HILMA. Kuinka -- nyt.

ROOPE. Eihän hän holhoojana voisi sinun tavaroitasi tuhlata, ei
ainakaan paljoa. Hänet saisi hyvin helposti pois siitä toimesta,
milloin tahansa.

HILMA. Kuka hänet panisi pois? Sinä kai?

ROOPE. Vaikkapa minä. (Alakuloisesti.) Mutta nyt, koska hän nai sinut,
on hän tietysti oikeutettu tuhlaamaan sinun omaisuutesikin.

HILMA. Vai löytyy sentään vielä armopykäläkin?

ROOPE. Löytyy se -- sellainen.

HILMA. Sinä tunnut pitävän merkillistä huolta minun omaisuudestani.

ROOPE. Hilma! -- Jumala antakoon sinulle anteeksi sinun ajatuksesi. --
Näinkö vieraantuneet me olemme, ettemme enää paremmin ymmärrä
toisiamme! (Hilma seisoo jäykkänä ja tuijottaa eteensä.) Minä sanon
sinulle vielä kerran: sinä ja sinun rakas, ylpeä Purimosi, olette
kuilun partaalla, olette syvässä purimossa, josta teitä ei pelasta
muut, kuin Jumala ja sinun tahtosi. Se on ystävän varoitus. Usko
minuun, se on ystävän, joka jättää jälkeensä parhaan neuvonsa,
mitä voi. -- Minä sain äsken rustmestarilta selvän viittauksen
tarpeettomuudestani täällä. Nyt sen jo huomaan itsekin. Minun aikani on
poistua -- teidän tieltänne.

HILMA. Onko rustmestari käskenyt sinut pois?

ROOPE. On. Minun lähdössäni ei muuten pitkiä mutkia tarvitakkaan. Minä
en koskaan ole ottanut pestiä Purimosta.

HILMA. Ethän herran tähden aikonekaan lähteä?

ROOPE. Minun täytyy. Minä en voi katsella teidän sortumistanne. Te
olette minulle liian -- rakkaat. Jää hyvästi, Hilma.

HILMA (pallahtaa itkemään ja putoaa hypinlaudalle). Hyvä Jumala, hyvä
Jumala!

ROOPE. Itke vaan -- itke! Itku tuo viisautta sanoi isävainaajasi.

HILMA. Roope! Älä jätä minua tällä tavoin, omalle onnelleni! Kuule!
Anna minulle anteeksi äskeiset sanani. En minä niin tarkoittanut
pahasti. En ymmärrä kuinka ne tulivat huulilleni. Olen toisinaan niin
ärtynyt. -- Annathan sinä anteeksi? Sinä et saa olla minulle
vihoissasi. Sano, ethän ole. Ethän?

ROOPE. Vihoissaniko? En. Kuinka minä sitä olisin.

HILMA. Sinä olet aina ollut niin hyvä. Tiesinhän sen. -- Istuhan tähän
viereeni! Minä tahtoisin vähän jutella kanssasi. Istu tähän vaan,
samalle laudalle! -- Kas niin! Näin me istuimme ennen lapsina monta
kertaa ... varsinkin Harjun koulumäellä, siellä Jätinkiven juurella --
muistatkos? Näin me silloin istuskelimme ja pakinoimme ... niin
silloin ... ja sittemminkin ... niin, sittemminkin toisinaan, vaikka ei
viimme aikoina. (Alkaa itkeä.)

ROOPE. Rauhoitu nyt Hilma ja ole järkevä! Nythän voi kaikki muuttua
entiselleen taas.

HILMA. Entiselleen? Ei! Entisyys on saavuttamaton. Minä tahtoisin saada
kaikki hyväksi taas. Mutta nyt se on liian myöhäistä. Liian myöhäistä
kaikki.

ROOPE. Myöhäistä? Kuinka niin? Ei hyvä koskaan ole myöhäistä.

HILMA (tulee iloisemmaksi). Luuletko niin? Hyvä ei ole myöhäistä
koskaan? Luuletko niin?

ROOPE. Minä uskon niin.

HILMA. Sinä uskot! Mutta hyvää ja pahaa on niin monenlaista...

ROOPE. Kyllä kai onkin. Mutta ei niin pahaa mahda olla, ettei sitä
hyvällä voisi parantaa.

HILMA. Parantaa -- niin... Ethän sinä muuta meiltä pois? Ethän?
Ihmisetkin nauraisivat, jos sinä kotoasi muuttaisit pois. Ja tahtoihan
isävainajanikin, että pysyisit täällä. Eikö tahtonut? Niinhän sinä
äsken sanoit.

ROOPE. Se se oli hänen tahtonsa.

HILMA. Niin, se se oli hänen tahtonsa. Tahdothan sinä täyttää sen?
Pidät kai sinä pyhänä vainajan viimmeisen toivon?

ROOPE. Pyhänä? Tottapa kaiketi. -- Ajatteletko sinäkin, että tuollainen
kuolevan toivo on täytettävä? Ajatteletko sinäkin niin?

HILMA. Kun vielä kyseleekin! Totta kai. Eikö se olisi kauhea rikos, jos
ei tekisi niin? Sanotaan, että Jumala puhuu kuolevaisen suun kautta.

ROOPE. Tekisitkö sinäkin kaikki, mitä isävainajasi viimme hetkellään
olisi pyytänyt sinulta?

HILMA. Hän ei pyytänyt minulta mitään. Antoi vaan siunauksensa.

ROOPE. Hän ei tahtonut sitoa sinua mihinkään. -- Minulle hän puhui
sinusta.

HILMA. Sinulle? Mitä hän puhui? Sanoppas se! Kerro kaikki tyyni! Kerro
ihan joka sana, mitä hän sanoi.

ROOPE. Ethän sinä suutu, jos kerron?

HILMA. Hyvä ihminen! Kuinka voisin suuttua siitä, mitä isävainaajani on
sanonut. Johan sinä nyt vallan! --

ROOPE. Minusta se ensin alkoi. Käski minun työlläni näyttämään, että
olen kunnon mies ja että kelpaan ihmisten joukkoon, niiden etummaisten
nimittäin. "Perässä loitommalla voi kyllä kaikki köntystellä, yksi
huonommin, toinen vähän paremmin", sanoi hän.

HILMA. Sen toivon sinä olet täyttänyt. Entäs sitten?

ROOPE (vähän hämillään.) Sitten sanoi hän, että ... että minä pitäisin
huolta sinusta, ja että ... että me menisimme ... että, jos minä
pitäisin sinusta ja sinä minusta, niin -- menisimme naimisiin.

HILMA. Ah!

ROOPE (hetken perästä.) Niin Hilma, niin hän sanoi. -- Mutta ei hän
pakoittanut tietysti.

HILMA (vaikeasti). Sanoiko hän vielä muutakin?

ROOPE (epäilevästi). Eipä juuri -- muistaakseni. (Äänettömyys. Roope
nousee ylös).

HILMA (tuskalla). Sinä et ole pitänyt minusta kaiketi, koska et ole ...
koska et ole niin tehnyt.

ROOPE. Minäkö pitänyt!? Onhan sinun täytynyt nähdä, että olen pitänyt.
Mutta minä ajattelin niin, kun isäsikin, ett'ei mikään saisi sinua
sitoa, eikä mikään pakoittaa, ei isäsi toivo eikä minun rakkauteni. Ei
mikään muu, kun sinun oma tahtosi, sinun rakkautesi minuun, sinun ...
Hilma! (Istuu laudalle.) Minä ole rakastanut sinua koko elämäni, minä
rakastan sinua... Hyvä Jumala! Sinä käännyt pois. Hilma! sinä et pidä
minusta -- (Hilma nousee.) -- et, minä näen sen.

HILMA. Minä olen aina pitänyt sinusta, mutta mehän olemme olleet
niinkuin veli ja sisar. Et sinä ole koskaan ennen puhunut minulle
tuolla tavoin. Tuntuu niin oudolta ja -- kummalliselta.

ROOPE. Kummalliselta? En minä tahtonut pahoittaa sinun mieltäsi.

HILMA. (Kääntyy, katsoo Roopea). Ei ei! En minä sitä. Oi, miten toisin
voisi olla, jos tämä hetki olisi varhemmin koitunut meille.

ROOPE. Onhan kaikki taas hyvin, jos sinä vaan tahdot.

HILMA. Mitä minun pitäisi tekemän sitten?

ROOPE. Sitä en tiedä. Tee niin kun omatuntosi käskee. Silloin teet
oikein.

HILMA. Omatuntoni? -- Se käskee tekemään sellaista, jota en voi tehdä.

ROOPE (alakuloisesti). Se käskee tekemään isävainajasi tahdon jälkeen,
mutta sinä et voi, kun rakastat tuota toista. Ole huoleti. Se ei saa
kiusata sinua, se asia. Minusta pääset heti rauhaan.

HILMA. Roope, kuule minua! Minä en rakasta häntä. Tällä hetkellä minä
huomaan, että minä ... voi Jumala sentään.

ROOPE. Etkö sinä häntä -- rakastakaan?

HILMA. En. Minä olen vihannut häntä siitä hetkestä, kun...

ROOPE. Mutta olethan sinä kihloissa hänen kanssaan?

HILMA. Hän jätti kihlansa minulle ... en tullut sitä kieltäneeksi...
Voi, jos minä voisin sanoa sinulle kaikki! Minun pitäisi tehdä sinulle
-- tunnustus. Juuri sinulle minun pitäisi se tehdä. Mutta minä en voi,
en uskalla. (Alkaa sataa lunta.)

ROOPE. Mikä tunnustus? -- Minulle sinun pitäisi voida sanoa mitä
tahansa.

HILMA. Niin -- sinulle. Olethan sinä ainakin minun -- veljeni! Etkö
ole? Lupaa minulle, että kohtelet minua sisarena. Lupaatko sen? Minä
olen niin onneton.

ROOPE. Onneton? Mitä sinä tarkoitat?

HILMA. Kuulitko mitä kyläläiset äsken sanoivat?

ROOPE. Ettäkö sinä...? Ettäkö sinä olisit rustmestarin...? Hilma!
Jumalan nimessä, mitä sinä sanot? Vastaa, peruuta!

HILMA (itkee). Minä kurja. --

ROOPE. Oletko sinä antautunut rustmestarille?

HILMA. Olen.

ROOPE (tuijottaa Hilmaa). Sinä? Hilma? -- Ooh! (Menee kiivaasti.)

HILMA. Roope! (vaipuu tunkiolle. -- Vasemmalta kuluu Yliskyläläisten
laulu.)

Esirippu alas.




TOINEN NÄYTÖS.


(Pääsiäismaanantai-aamu. Teofilus Grönin kamari Purimossa. Grön istuu
kirjoituspöytänsä ääressä. Miina pyyhkielee tomuja.)

GRÖN. Tyhjennä pesään tuo tuhka astia! Sitten pyyhit tomut kauttaaltaan
ja asetat kaikki entisille paikoilleen. (Ottaa Miinaa uumalta.) Kas
vaan kun se Miina on tänään nätiksi laitettu.

MIINA. Laskekaa nyt irti! Soh! Mitäs tuo nyt on tuommoinen. Rustmestari
-- no! kun ilmankin on kiire.

GRÖN (irroittaa). Ha, ha, ei ole hoppu hyväksi, eikä kiire kunniaksi.
(Ottaa piippunsa ja menee istumaan keinutuoliin).

MIINA. Tässä nyt vielä olisi aikaa kaarestamiseen, kun pitää ehtimän
kirkkoon ja kaikkeen.

GRÖN. Noo, eipä se kirkko tieltä juokse. Ehtii sinne vähemmälläkin. Ja
jos ei ehdi, niin välikös sillä. Ei siitä suurta vahinkoa taitaisi
olla. Vai mitä?

MIINA. Jos ei suurta, niin pientä ainakin.

GRÖN. Niin kai, niin kai! Pojat kirkonmäellä odottavat. Kyllä ymmärrän.
-- Taitaa olla jo ahven ongessa. No, se on hauskaa että saadaan häitä
taloon.

MIINA. Kohtapa taitaa tullakin. Suottakos ne varpuset niin parittain
olisivat teijanneet pirtin rapuilla pääsiäisaamuna.

GRÖN. Saako tietää, kuka se henttu on?

MIINA. Minunko? Mitäs ne varpuset minusta! Toisaalta se tuuli käy.
Löytyyhän niitä muita, jotka ovat pitemmällä asiassaan.

GRÖN. Hm! Kutka nyt ovat sitten mielestäsi pitemmällä?

MIINA. Roope vaan ja --

GRÖN. Roope? -- Sinun ennustuksesi ulottuu liian laajalle. Roope ei
kuulu Purimoon.

MIINA. Roope ei kuuluisi Purimoon! Oho! (Tarkastaa Gröniä.) Hänestähän
se taitaa se isäntä tulla meille.

GRÖN (pysäyttää keinutuolin). Isäntä?

MIINA. Niin kai. Mikäs sitten muu, jos hän kerran menee emännän kanssa
naimisiin.

GRÖN (nousee). Niin -- jos.

MIINA. Hyvinpä nuot näyttivät siltä aattoiltana.

GRÖN. Miltä näyttivät?

MIINA. Rakkailta tietysti.

GRÖN. Missä?

MIINA. Tanhualla vaan. Sinne jäivätkin vielä kahden kesken, vaikka
toiset pois lähtivät. En tiedä kuinka kauvan mahtoivat viipyäkään.
Taisi lumipyry ajaa suojaa etsimään, vihdoin viimmein.

GRÖN. Mitenkä, vihdoin viimmein? Kauvanko sitten viipyivät ulkona?

MIINA. Säkki pimeähän se jo oli, kun Hilma tuli kamariinsa (katsoo
akkunasta). No, vie sua ja viruta! Vieraitahan tänne mättää tulla näin
varhain.

GRÖN (menee katsomaan). Niin näkyy. Se on vallesmanni. Onko sulla vielä
kahvia kuumana?

MIINA. Taitaa se olla vähän holosta. Pitääkö tuota sitten?

GRÖN. Pitää kai, koska tulee vieraita.

MIINA. Ei tästä perästäkään taida kirkkoon päästä. Lempoko nyt senkin
siihen lennätti.

GRÖN. Saat mennä vaikka karjaan, heti kun olet tuonut kahvia sisään.
(Miina menee.) Vie nyt tuo rättisi edes mukanasi, klapsu! (Heittää
pyyhin liinan Miinan jälestä. Miina kääntyy ympäri ja saa rievun vasten
naamaansa.)

MIINA. Hyi! (Menee nauraen).

NIMISMIES (riisuu etehisessä). Jopas sinä sentään olet päässyt
jaloillesi.

GRÖN. Täytyyhän sitä nyt jo, joka tällä puolen kirkon aidan on.

NIMISMIES (tulee sisään). Terve, terve!

GRÖN. Terve tuloa! Ole hyvä ja paina puuta!

NIMISMIES. Kiitos vaan! Täällähän sinä eleilet kun syytinkivaari
kaikessa levossa ja rauhassa. Ei sinua enää näe juuri ollenkaan
liikkeessä.

GRÖN. No niin! Päättyyhän ne päivät täälläkin. Tässä on tupakkaa.

NIMISMIES. Hm! Huonommankin pinon ääressä veistellään. -- Minulla on
oikeastaan vähän asiaa sinulle. Sentähden päätin poiketa, kun kuljin
ohi.

GRÖN. Se oli oikeen, se. -- Ehkä sinä poltat kernaammin sikaareja.
Tässä on.

NIMISMIES. Se on, näet, tuo Pöystin juttu. (Kaivelee povitaskuaan.)

GRÖN. Minä tiedän. Joko se on palannut kuvernööristä?

NIMISMIES. Jo. Tässä on tuomio ja ulosmittauskäsky.

GRÖN. No, paljonko se nyt tekee kaikkiastaan?

NIMISMIES. Korkojen ja oikeudenkäynti kulujen kanssa yhteensä 2,856
ruplaa 40 kopeekkaa.

GRÖN. Oh, helkkari! Onpas se kohonnut.

NIMISMIES. Siinä on kahden vuoden korot myöskin.

GRÖN. No, niinhän siinä on. -- Tällä haavaa minulla ei ole rahaa tuota
lunastamaan. En ole asettanut asioitani siihen suuntaan. Se oli ikävä
se.

NIMISMIES. Hoh! Mikäs hätä sinulla, kun on Purimon rikkaudet hallussa.

GRÖN. Minäkö käyttäisin holhokkini rahoja omiin asioihini? Kylläpäs
sinä annat hyviä neuvoja ja oikeen viran puolesta.

NIMISMIES. No, sanos muuta! -- Tällä olisi muuten vähän kiire.

GRÖN. Mitenkä niin? Onhan sinulla tili aikaa.

NIMISMIES. Minä olin unhottanut koko paperit. Ne ovat jo toista
kuukautta maanneet luonani.

GRÖN. Älä hiidessä, onko se ulosottokäsky jo niin vanha?

NIMISMIES. Katso itse!

GRÖN. Perhana! Tästä joutuu ihminen pahempaan kun pulaan. Mitenkäs sinä
sillä tavalla? (Miina tuo kahvia.) Aseta tarjotin tänne pöydälle vaan!
Kas niin! (Miina menee. Grön menee kaapista noutamaan konjakkipulloa.)
Olipas se nyt kaunis juttu. Ole hyvä ja pane sokeria, tehdään pieni
aamu siunaus.

NIMISMIES (panee sekaan). Liekkö tuo mukavaa näin varhain. En minä
muuten aikonut viipyäkään.

GRÖN. No, mikäs kiire sinulla on? Et suinkaan sinä kirkkoon aio?

NIMISMIES. En. Siellä on vaan pitäjän kokous kirkonmenon jälkeen.

GRÖN. No, siihen kyllä vielä ehdit. Peijakas, kun harmittaa tämä
Pöystin asia. Jos se Ojala edes kohdakkoin saisi niitä perintörahojaan.
Hänellä on Purimoon maksettavaa 3000 ruplaa. Ehkä voisin niitä käyttää
nyt ensi tilassa, siksi kun ... maljasi! --

NIMISMIES. Terve, terve! -- Purimoonko se Ojalan velkakirja onkin?

GRÖN. Tänne se on.

NIMISMIES. Hm! vai niin, vai tänne se on. Jahah! Onko se jo ylös
sanottu.

GRÖN. On kyllä. Kaikki on laillisessa kunnossa.

NIMISMIES. Kuuleppas! Minä tässä tuumailen, että tuota, jos sinä niillä
Ojalan rahoilla maksaisit minulle sen 2000, niin pääsisimme siitä
selväksi. Ja, sitä paitsi, minä tarvitsisinkin rahojani. Olen vähän
tehnyt metsäkauppoja noiden takamaalaisten kanssa.

GRÖN. Kyllähän minä sen sinun velkasi suoritan sittemmin. Tämä Pöystin
asia on ensin selvitettävä. Siihen ajattelin nyt väliaikaisesti käyttää
juuri niitä Ojalan rahoja, siksi kunnes saan omat asiani tolalleen
taas.

NIMISMIES. Se on ikävä seikka, mutta kyllä minä olen pakoitettu sentään
vaatimaan saatavani.

GRÖN. Aiotko sinäkin ruveta minua ahdistamaan, vaikka hyvin tiedät,
että nykyään olen tiukimmillani.

NIMISMIES. Minun täytyy, kun olen pulassa. Pöysti sitä vastoin ei
ollenkaan tarvitse rahojaan. Hän kyllä odottaa, jos puhut hänen
kanssaan.

GRÖN. Äh! Sellaisen pölkyn kanssa ei voi ryhtyä mihinkään
sovitteluihin.

NIMISMIES. Mutta jos nyt Pöysti ei anna perää ja jos minä pysyn
vaatimuksessani, niin jompikumpihan silloin jää maksamatta, kun ei
kerran varasi riitä molempiin. Eikö siinä tapauksessa sinun
velvollisuutesi etukädessä minua kohtaan...

GRÖN. Hiiteen kaikki velvollisuudet! Minun omat varani eivät riitä
kumpaankaan. Jos sinäkin vedät minut kovalle, niin jäätte molemmat
vainaiksi, sekä sinä, että Pöysti.

NIMISMIES. Ja sinä et ole ennemmin ilmoittanut tilastasi! Huono merkki
tuollainen salaaminen. Minä olen todellakin ollut liian lammasnahkainen
sinua kohtaan, kun en ole aikaisemmin ryhtynyt tehokkaampiin toimiin.
Nyt se on jo ehkä liian myöhäistä.

GRÖN. Aikaisemmin se olisi ollut vielä myöhäisempää.

NIMISMIES. Oli mitä tahansa. Luuletko, että minä aion seisoa kädet
ristissä ja katsella töllöttää omaa häviötäni. Ei poikaseni!

GRÖN. Ole nyt maltillinen ja ymmärrä minua oikein. Minun täytyy tehdä
konkurssi, jos sinä pakoitat minua. Ja siinä tapauksessa et tule
saamaan penniäkään. Mutta --

NIMISMIES. Mutta mitenkä herran nimessä sinä sitten vastaisuudessa olet
ajatellut selviäväsi, koska sinun oma omaisuutesi on niin perin tyhjiin
kuivanut.

GRÖN. Sinun kanssasi voin siitä puhua ... terve nyt ensin! Ota pohjaan
ja pane toista likoon! Mutta Pöystin kanssa -- mahdotonta. -- Minä,
näetkös, olen kihloissa Hilman kanssa.

NIMISMIES. Kenen Hilman? Tämän Purimon tyttären kanssa?

GRÖN. Niin -- hänen kanssaan.

NIMISMIES. Ähä! Vai niin, no, se muuttaa asiat. Jos siinä vaan on
vankka perä. Minä muistan kuulleeni, että se Purimon eturenki ... mikäs
sen nimi nyt...

GRÖN. Roopeko?

NIMISMIES. Niin juuri. Minä olen kuullut, että hän olisi...

GRÖN. Loruja! -- Akkojen juoruja! Hilma on sitä paitse kiinnitetty
minuun muutenkin. Asia meidän kesken on ihan varma.

NIMISMIES. Mitä tarkoitat?

GRÖN. Hm! Löytyy pieniä seikkoja, tuollaisia -- aviollisia suhteita.

NIMISMIES. Aha! Ha, ha, ha! Onneksi olkoon sitten, onneksi olkoon!

GRÖN. Nyt kai sinä huomaat, että parasta sinun on jäädä odottamaan.
Heti kun olemme naimisissa, voit olla varma saatavastasi. Mutta nyt
voisi ehkä koko naimiskauppa pilaantua jos --

NIMISMIES. Kyllä ymmärrän. No voinhan minä -- tässä tapauksessa... Hm!
Jättäkäämme sitten se asia toistaiseksi. Minä toivon, että sinä sitten
pidät muretta siitä. Hm! Koska asiat ovat sillä kannalla, niin minun
pitää vähän auttaakin sinua. Minulla, näet, sattuu olemaan mukanani
nuot Ojalan perintö-rahat. Minun piti tällä matkalla poikkeuttaa ne
omistajalleen, mutta koska ne ovat haalitut Purimon velkaa varten, niin
parasta on, että heti teemme niillä selväksi tämän Pöystin jutun.

GRÖN. Mitä lempoa? Onko sinulla mukanasi Ojalan rahoja.

NIMISMIES. On. 3,500 ruplaa.

GRÖN. No, mutta sepäs onnen sattuma. Sitten me vaan kuittaamme kumpikin
paperimme ja vaihdamme ne.

NIMISMIES. Tehdään niin.

GRÖN. Minä olen sinulle erittäin kiitollinen.

NIMISMIES. Täytyyhän sitä ystäviään päästää ahdingosta. Kuittaa pois
sitten vaan velkakirja! Minä kuittaan tämän uloshakemuksen.
(Kirjoittavat.) Noin! Minun tulee nyt vielä antaa sinulle, niin hyvä
kun 143 ruplaa ja 60 kopeekkaa. Eikö niin?

GRÖN. Aivan, aivan. Kas tässä velkakirja.

NIMISMIES. Tässä rahat ja protokollat.

GRÖN. Tuhannen kiitosta nyt, hyvä veli! Minä uskallan vakuuttaa
sinulle, että ainakin parin kuukauden kuluttua on sinullakin rahasi
kourassasi. Lupaa, ett'et minua ennen hätyytä.

NIMISMIES. Mitä joutavia! Ei sitä niin kärkkäästi isketä pohattojen
kimppuun. Sinua mar onni tempaisee, kun saat sellaisen omaisuuden,
puhumattakaan siitä kaupanpäällisestä. Se on oikeen herrasmalliin, se
tyttö. Ei se ole ihan tavallinen talonpoikaistöllö, sen verran kun minä
häntä tunnen. -- Jahah! Kiitos vaan.

GRÖN. Onhan hän käynyt Harjun koulua sen verran, että osaa hyvin lukea
ja -- kirjoittaa.

NIMISMIES. Niinpä niin. Ei rikkaalta perijättäreltä paljoa saa
vaariakaan. Kyllä sinä olet aika mestari rustmestariksi, ainakin mikä
hm! -- naisväkeä koskee. Mutta ihmettelen minä sentään tätä Hilman
juttua. Ne eivät ole juuri kärkkäitä, tuollaiset. Ha, ha! Vai mitä?

GRÖN. Minulla on omat, pikku keinoni. Ha, ha! -- Kun on iloisuutta,
lämmintä, hämärää, rakkautta ja -- viiniä, niin hm! terveeksi!

NIMISMIES. No, olkoon onneksi!

KAMRERSKA (tulee). Hyvää huomenta vallesmanni! Piti tulla tervehtimään,
kun sain kuulla teidän olevan täällä. Harvinainen vieras!

NIMISMIES. Hyvää huomenta, rouva kamrerska! Jos kruununmiehet käyvät
usein, niin tulevat ne pian ikäviksi. -- Te saitte minut ihan
hämmästymään. Minä en todellakaan luullut teidän enää asustavan
Purimossa.

KAMRERSKA. Minun piti lähtemän eilen aamulla, mutta ilma esti.
Tällaiselle yksinäiselle leskelle on muuten yhdentekevä, missä aikansa
kuluttaa. Ettekö suvaitse istua? Ja tarvitseehan tuollainen vanhapoika
vähän hoitoa. Oikeastaan Filuksen tähden olen näin kauvan viipynytkin.
On täytynyt vähän totuttaa häntä pois noilta vanhan pojan tavoilta, ha,
ha!

NIMISMIES. Siitä saa nuori rouva olla teille erittäin kiitollinen.

KAMRERSKA. Tiedättekö sitten, että --?

GRÖN. Kyllä hän tietää, että olen kihloissa.

NIMISMIES. Vast'ikään pääsin häntä onnittelemasta.

KAMRERSKA. Tunnetteko Hilmaa -- morsianta, tarkoitan?

NIMISMIES. Kyllä ulkomuodoltaan, mutta en luonteelta. Olen vaan pari
kertaa nähnyt hänet.

GRÖN. Noh! Naistuntemisessa riittää ulkomuoto.

NIMISMIES. Minä pyydän anteeksi, hänen puolestaan, ha, ha!

KAMRERSKA. Se nyt on sellainen vanha poika, tuo Filus! Minä toivon,
että hän oppisi Hilmassa tuntemaan jotain muuta, kun ulkomuotoa.

GRÖN. Sinä toivot, että hän kääntäisi karvansa nurin päin, niinkuin
sanotaan.

KAMRERSKA. Vaikkapa niinkin. Ehkä se pakoittasi sinua mukautumaan
yhteen ja toiseen, johon et koskaan ennen ole tottunut.

GRÖN. Oh! Nainen on kuitenkin aina nainen.

NIMISMIES. Se tahtoo sanoa: parempi, kun hän olettelee. Sitä veli Grön
tarkoittaa.

KAMRERSKA (nauraa). Kyllä minä ymmärrän mitä Filus tarkoittaa. Hän on
mies, joka aina tahtoo paljastaa omat vikansa.

GRÖN. Mitä vikoja minä nyt olisin paljastanut mielestäsi?

KAMRERSKA. Ettekö te, vallesmanni, huomannut sitä?

NIMISMIES. En. Minä en suinkaan sattunut onkimaan oikeasta apajasta.

KAMRERSKA. Filus huomautti meille, että hän ei koskaan lakkaa olemasta
itserakas poikanulikka, kun vaan on kysymys naisista. Hahaha!

NIMISMIES. Soo! Hahaha! Se oli fiksi käännös asialle. Tämän jälkeen
minä alistun täydelliseksi naisihailijaksi.

GRÖN. No, juodaan sitten naisten malja, sinun mieliksesi.

KAMRERSKA. Tähänhän minä jäinkin rupattamaan. Minun oikeastaan piti
pyytämän herroja aamiaiselle. Minä uskallan toivoa, että vallesmanni
tekee niin hyvin --

NIMISMIES. Tuhansia kiitoksia! Minä pelkään, että näin vierasvaraisessa
talossa pian unohtaa velvollisuutensa.

HILMA (näkyy eteisessä).

GRÖN, Kas, tuolla tulee Hilma.

KAMRERSKA. Hänellä on kai asiaa sinulle, koska kulkee tuota tietä.
Tulkaa te sitten perässä, me kaksi menemme tietä tekemään. Olkaa hyvä!
(Menee nimismiehen kanssa.)

GRÖN. Tule tänne sisään vaan, Hilma!

HILMA (ovella). Täällä on kai vieraita? Minä en tiennyt sitä.

GRÖN. Ei se tee mitään. Hän meni tuonne. Tule sisään vaan. (Menee
ottamaan Hilmaa kädestä. Hilma sallii sen vastenmielisesti.) Tule
istumaan tänne sohvalle!

HILMA (jää keskilattialle. Irroittaa itsensä). Minä seison niin kauvan.

GRÖN. Mitä sinulla nyt sitten on niin tärkeätä sanottavaa?

HILMA (vähän nolona). Minä tahtoisin tietää jos te voitte puolustaa
itseänne niitä epäluuloja vastaan, joita teistä on langetettu?

GRÖN. Mitä epäluuloja?

HILMA. Minä tarkoitan Purimon asioita.

GRÖN. Minun holhoustointaniko?

HILMA Niin, sitä.

GRÖN. No, mitä epäluuloja on siitä sitten langetettu?

HILMA. Ihmiset kertovat, että Purimon tavarat vähitellen hupenevat.

GRÖN (kiukussa). Ja tulitko sinä nyt tiliä vaatimaan?

HILMA. En minä vaadi mitään tiliä. Minä vaan tahtoisin tietää onko
niissä puheissa perää.

GRÖN (makeasti). No, kas sen voi sanoa järkevyydeksi. Minä kunnioitan
sinun huoltasi omaisuutesi suhteen. Vielä enemmän minä pidän sinusta,
kun osoittaut noin asialliseksi. Se on harvinainen ominaisuus
naisväellä.

HILMA. Eikö siinä jutussa ole perää sitten?

GRÖN. Ei pontta eikä perää. Sen voin vakuuttaa sinulle. Ole hyvässä
rauhassa vaan! Minä valvon sinun etujasi parhaani mukaan. Sehän sinun
olisi pitänyt heti tietämän.

HILMA. Kerrotaan että useampia Purimon velkakirjoja olisi lunastettu.

GRÖN. Kerrottakoon mitä tahansa. Se on valhetta, sanon minä. Ja
tottahan sinä minua uskot.

HILMA. Uskon, kun teette itsenne uskottavaksi.

GRÖN. No, niin. Sinä olet hyvin järkevä tyttö, kun puhut tuolla tavoin.
Jättäkäämme nyt tämä asia. Minä vakuutan, että kaikki on entisessä
järjestyksessään.

HILMA. Puhdistakaa sitten itsenne?

GRÖN. Johan minä sen tein. Etkö sinä luota minun vakuutuksiini.

HILMA. Minä luotan, jos näen velkakirjat.

GRÖN (hillitsee kiukkuansa). Oletpa sinä itsepäinen. (Menee pöydän
luo.) Voinhan niitä sinulle näytellä, jos niistä saat mitään tolkkua.

HILMA. Kyllä minä saan. Kaikkiastaan pitää olla velkakirjoilla 17
tuhatta ruplaa.

GRÖN (työntää aukasemansa laatikon kiinni). Sellaista nenäkkäisyyttä!

HILMA. Miksi ette näytä?

GRÖN. Siksi, että sellaiseen ei nyt ole aikaa. Minulla on vieraita.

HILMA. Hyvä! Minä tulen toisen kerran.

GRÖN. Ja siksi, että tuo sinun vaatimuksesi on liian hävytön.

HILMA. En minä vaadi mitään. Minä vaan pyysin teitä...

GRÖN. Miksi sinä teitittelet minua? Olemmehan me kihloissa.

HILMA (panee pienen rasian pöydälle). Tässä on teidän kihlanne. Minä en
kauvemmin pidä niitä.

GRÖN. Mitä?

HILMA. Minulle on aivan käsittämätöntä, kuinka olen voinut joutua
teidän pauloihinne ja mitenkä minä olen alentunut niin pitkälle -- kun
todellakin olen tehnyt.

GRÖN. Alentunut. Mitä sinä puhut, ihminen?

HILMA. Minä puhun sitä, kun ajattelenkin. Tuossa on kihlanne. Minä en
mene naimisiin teidän kanssanne.

GRÖN (raivossa). Tämä on seurauksia pääsiäisyöstä. Luuletko, ett'en
minä tiedä missä sinä kuhertelit Roopen kanssa. Hän on ajanut kaikki
nuot lorut sinun päähäsi. Kyllä minä tiedän, että hän on valmis
panettelemaan minua saadakseen meidän välimme rikkoutumaan. Luuletko,
ett'en minä tiedä ja tunne hänen tarkoituksiaan. Hän tahtoisi sinun
kauttasi viekotella itselleen Purimon. Niin juuri! Sitä hän tahtoo. Ja
sinä olet heti valmis uskomaan hänen valheitaan.

HILMA. Hän ei ole minulle valhetellut, eikä minua viekotellut. Hän on
vaan avannut minun silmäni.

GRÖN (ivalla). No, mitä sinä nyt näet avoimin silmin?

HILMA. Näen kaiken sen, minkä jo olen sanonut.

GRÖN (häjysti). Ja vielä lopuksi kai senkin, että rakastat häntä ja
aiot mennä hänen kanssaan naimisiin.

HILMA. Sitä en ole sanonut.

GRÖN. Mutta minä vannon, että siitä ei tule mitään. Sen minä kyllä voin
estää.

HILMA. Te olette sen jo estänyt ja sentähden minä teitä inhoon --
(Menee nopeasti pois.)

GRÖN (katsoo Hilman jälkeen. Kävelee edestakaisin käsi otsassa). Äh!
Perkele!

NIMISMIES (tulee). Jopas perhekohtaus on loppunut.

GRÖN. Johan se ... anna anteeksi kun...

NIMISMIES. Mitenkäs sinä näytät niin nolatulta, veli kulta? Joko se
tohvelivalta näin varhain...?

GRÖN (hillitsee itseänsä). Ha, ha! Eihän toki.

NIMISMIES. No, no! Eipä taida ilmankaan olla. Kiivaanlaista se
puhelunne kuului olevan. (Grön tekee liikkeen.) En minä kuullut, kun
sekanaisia ääniä vaan. En selittänyt mitään sanoja. Taitaa olla vähän
pippuria siinä tytössä. Vai mitä?

GRÖN. Lapsekas tytön tynkkä, ei mitään muuta. (Istuu keinutuoliin.) Ne
saavat toisinaan kaikellaisia päähänpistoja. Tänään sitä, huomenna
tätä.

NIMISMIES. (On ottanut Hilman jättämän rasian ja avannut sen.)
Täälläpäs on kauniita kapineita! Hei, miten komeat koljaat!

GRÖN (hämillään). Kas kun sattuivat jäämään...

NIMISMIES. Nämäthän ovat kihlat. Kuules mies! Ethän vaan lie saanut
rukkasia?

GRÖN (levotonna). Mitä turhia! Sellaisia kakaramaisia päähän pistoja!
sanoinhan sen jo. Ei ne mitään merkitse.

NIMISMIES. Ne merkitsevät hyvin paljon, veli Grön. Kihlauksen
purkaminen on sinun...

GRÖN. Koska sinä nyt kerran olet päässyt jäljille, niin täytyy minun
kertoa sinulle koko juttu, ett'et saisi väärin käsityksiä.

NIMISMIES. Kihlaus on siis purettu?

GRÖN. Eihän sitä nyt puretuksi voi sanoa, vaikka nuot helyt ovatkin
tuossa. -- Häntä oli yllytetty tuomaan kihlat takaisin. Se vietävän
Roope on ruvennut hännystämään Hilmaa viimme aikoina. Ja paljoko
sellaiset heilakat sitten tarvitsevat! Yks kaks ovat he valmiit
kääntämään maailman nurin.

NIMISMIES. Mutta tästä syntyy soma soppa sinulle -- ja muille myös, jos
sinä et voi kääntää häntä entiselleen taas. Mitä jos ne kaksi yht'äkkiä
menevät naimisiin.

GRÖN. Minun täytyy se estää.

NIMISMIES. Miksi sinä olet sallinut sitä Roopea talossa?

GRÖN. Se on ollut tuhmasti kyllä. Aatto-iltana minä ilmoitin hänelle,
että hän on vapaa meiltä.

NIMISMIES. Jo aikoja sitten olisi sellainen velikulta pitänyt ajaa sen
sileän tien. -- Kyllä sinä nyt teit kelpokepposet velkojillesi.

GRÖN. Vielä ei ole kaikki hukassa. Minä estän heidän naimisiin menonsa
ja sitten...

NIMISMIES. Millä pirulla sinä sen estäisit? (Kalle tulee, yskii
eteisessä.)

GRÖN. No, kukas siellä nyt taas on? Niinhän ne juoksevat täällä kun
markkinoilla. (Menee ovelle.) Mitä asiaa sinulla on?

KALLE (kumartaa). Minä arvelin, että kun se vallesmannikin on täällä...

GRÖN. Tule sisään sitten! Se on meidän renki. Hänellä kuuluu olevan
asiaa sinulle.

NIMISMIES. Vai niin!

KALLE (tulee). Hyvää huomenta!

NIMISMIES. Onko sinulla asiaa minulle?

KALLE. Ei minulla herra vallesmannille...

GRÖN. Mitä sinä sitten höpisit?

KALLE. Minä tulin vaan puhumaan siitä suotista, kun vallesmannikin on
täällä.

GRÖN. Mitä se suoti vallesmannia liikuttaa. Mikä sitä vaivaa sitten?

KALLE. Kun se ei ole tallissa. Olisikohan tuo varastettu?

GRÖN. Varastettu?

KALLE. Niin, en minä tiedä sitä sen paremmin. Mutta eilen aamulla, kun
menin talliin silppua tekemään, oli se poissa. Ja kun jo näin paljon
aikaa on kulunut, eikä...

GRÖN. Hevonen oli poissa jo eilen aamulla ja sinä tulet nyt vasta
ilmoittamaan sen minulle. Kumma kun tulit ollenkaan.

KALLE. Arvelin, että...

GRÖN. Arvelin ja arvelin! Heti, kun huomasit varkauden, olisi sinun
pitänyt tulla ilmoittamaan se minulle. Taisipa se olla poissa jo
aatto-iltana, jos onni on hyvä.

KALLE. E-ei! Kyllä se silloin vielä...

GRÖN. Mutta miksi et tullut heti eilen aamulla antamaan minulle tietoa
asiasta. Vastaa.

KALLE. Kun minä arvelin...

GRÖN. Minä en kärsi tuota arvelemista! Vastaa heti suoraan, miksi et
tullut?

KALLE. Sitähän minä tässä juuri yritän. Kun se Roope oli poissa eilen
aamulla, niin minä arvelin, että kai se sen suotin oli ottanut ja
lähtenyt johonkin sukuloimaan. Luulin että kai ne, niinkuin viimme yön
tietämään taas ilmestyvät kotia, niin hevonen kuin mieskin. Mutta kun
ei kumpaistakaan ole näkynyt eikä kuulunut, niin arvelin tuota,
tuumailimme siellä pirtissä, että kai se on tainnut varkaan mukana
kadota, se suoti.

GRÖN (innoissaan). Milloinka Roope oli viimmeksi kotosalla?

KALLE. Ei häntä ole näkynyt sitten aatto-illan. Silloin se maata panon
aikaan lähti pirtistä, kun oli ensin ottanut paksumman takin yllensä.

NIMISMIES. Mihin hän sanoi lähtevänsä?

KALLE. Eipä se sitä sanonut, vaikka kysyinkin. Sanoi vaan, että nyt
poika luistaa niin pitkälle, kun hakoviitaa piisaa ja paiskasi oven
kiinni.

GRÖN (kävelee ajatuksissaan). Hm, hm! -- Varkausjuttu -- --

NIMISMIES. Selkähevosellako varas on mennyt, vai...

KALLE. Selässähän tuo on tainnut...

GRÖN. Hyvä On! Saat mennä! (Kalle kumartaa ja menee. Grön ja Nimismies
katselevat toisiaan). Tästä jutusta saat sinä jotain virkaasi kuuluvaa.

NIMISMIES. Taitaapa tästä lähteä vähän enemmänkin. -- Maltapas! Minun
pitää vielä puhutella tuota renkiä. Minä tulen heti paikalla. (Menee
ulos.)

GRÖN (kävelee innoissaan). Nyt Roope!

KAMRERSKA (tulee). Joko vallesmanni on lähtenyt?

GRÖN. Ei ole. Hän tulee heti.

KAMRERSKA. Kuinka sinä olet noin rauhaton? Onko jotain tapahtunut?

GRÖN (näyttää rasiaa). Katsoppas näitä?

KAMRERSKA. Hilman kihlat! Onko hän tuonut ne takaisi?

GRÖN. On. Äsken juuri. -- Etkö sinä voisi hetipaikalla puhutella häntä?
Naisväki on keskenään avomielisempiä ja...

KAMRERSKA. Minä en ollenkaan ymmärrä tätä. Mitä hän sanoi sinulle
antaessaan?

GRÖN. Mitäs hän sanoi! Antoi vaan.

KAMRERSKA. Tämäpä vasta merkillistä.

GRÖN (ärtyisesti). En minä käsitä, että se on niin merkillistä, mutta
harmillista se on. -- Roopehan se on villinnyt hänet. Sentähden pitäisi
sinun puhua vähän järkeä hänelle.

KAMRERSKA. Roope?

GRÖN (seisattuu, katsoo Kamrerskaan). Mitä sinä -- --? (Kohauttaa
olkapäitään ja alkaa kävellä.) Rukkaset hän on minulle antanut.
Ymmärrätkö?

KAMRERSKA. Miksi sinä aina kiivastut? Sinun ikäisesi miehen olisi jo
pitänyt siksi talttuman elämän koulussa.

GRÖN. Piru periköön sinun talttumiskoulusi! Luuletko, että minä aion
alistua tai mukaantua kaiken maailman lönttöjen ja tollojen
mielijohteiden viskeltäväksi? En koskaan.

KAMRERSKA. Kohtaloonsa on --

GRÖN. Kohtalo! ontto lauseparsi. Minä luon itse itselleni kohtalon.

KAMRERSKA. Hyvä Filus, sinä olet liian itsekäs. Sinä olet tottunut
liian mukaville päiville elämässäsi.

GRÖN. Niin, niin juuri! Ala nyt saarnata taas!

KAMRERSKA. En minä saarnaa. Minä sanon vaan, että sinä olet tottunut
vaatimaan elämältä liian paljon.

GRÖN. Niin minä vaadinkin. Elämän täytyy antaa minulle, mitä minä
tahdon. (Äänettömyys.) Hilma luulee leikittelevänsä silmittömän pennun
kanssa, mutta siinä hän erehtyy. Ja Roope sitten -- -- se se juuri
minua kaikkein enimmän harmittaa, että joku renki voi sekaantua minun
asioihini. Äh! Se voi tehdä minut ihan hulluksi.

KAMRERSKA. Minä olen ihan kun puulla päähän lyöty. Hilma tuo kihlat
takaisin. Hilma, joka ... kuinka hän siinä asemassa --

GRÖN. Asemassa! Mitä sinä ... -- miksi sanot sen noin salaperäisesti?
Mitä sinä tarkoitat?

KAMRERSKA. Älä nyt ole olevinasi! Kyllähän sinä ymmärrät. -- Hänen
tilaansa minä tarkoitan.

GRÖN. Olisiko hän ehkä niin kutsutussa -- "siunatussa tilassa?"

KAMRERSKA. Minun mielestäni on sinun tekeytymisesi hyvin sopimatonta,
koska juuri sinä olet saattanut hänet onnettomaksi.

GRÖN. Olisiko se totta sitten! Sano, onko se totta? Olisiko Hilma
todellakin --

KAMRERSKA. Onhan se totta. Jo pari viikkoa takaperin minä sen huomasin.
Herra Jumala, tyttö parka! Hän kai ei itse tiedä siitä, koska toi
kihlat takaisin. Minun pitää heti paikalla puhutella häntä.

GRÖN. Tee se! Mene heti hänen luokseen! (Kamrerska menee ja Nimismies
tulee.) Maltappas, älä sano hänelle mitään. Minä tahdon itse puhutella
häntä. -- Hyvä veli! Onnittele minua. Minä olen pelastettu.

NIMISMIES. Niin olet, ainakin Roopen suhteen. Selvät todistukset häntä
vastaan. Parasta on lähteä häntä takaa ajamaan.

GRÖN. Sitä parempi, sitä parempi. Kaksi kärpästä yhdellä iskulla. Pidä
sinä huoli Roopesta, Hildan suhteen olen minä varma.

Esirippu alas.




KOLMAS NÄYTÖS.


Pääsiäismaanantai ilta. Purimon pirtti, jossa on tavallinen hämäläinen
sisustus. Kaisa, ruotimuori, makaa muuripenkillä. Kaksi talikynttilää
palaa pöydällä.

TILTA (tulee lumisena, hameenhelmukset nostettuina ja sarsipalttoo
nuoralla uumalle sidottuna, kantaen halkoja, jotka heittää suurella
kolinalla pesän eteen).

KAISA (unen pökerryksissä kavahtaa pankoltaan). Herra siunatkoon ja
varjelkoon! -- Hyi! Mitäs tuolla tavoin ihmisiä säikyttelet! Hyvä
Jumala, kun oikeen... Sinä olet se vanha höntti! Olet mar sinä! Kun
suotta aikojaan noin tuulahuttelee.

TILTA (hakkaa lunta hameistaan). Kaikistapa sitä säikähtääkin. Niinkun
hyvästäkin!

KAISA. Vähemmästäkin -- maailmanlopun kolinasta. Ajattelin jo mitä
hyvänsä. Hyi sentään!

TILTA. Sellainen koiran ilma! Hyh!

KAISA. Vieläkö pyryttää?

TILTA. Niin ett'ei oikeen tahdo sekaan mahtua. (Riisuu palttoonsa ja
panee naulaan.) Sitä virkaa se on pitänyt aatto-illasta asti
nimeksikään herkeämättä. (Rupeaa ajamaan puita pesään.) Puutkin ovat
niin raatoontuneet...

KAISA. Täällä muurin raossa on kuivia tuohia. Annas kun koperoin.

TILTA. Ei tällaiset telhot hevin sytykään. Antakaa iso kasa!

KAISA. Tuossa on, kyllä noilla viriää. (Koettelee muuria.) Kuinka se
muurikin on niin voinut jäähtyä, vaikka on niin leuto ilma. Pane pesä
oikeen täyteen.

TILTA. Saunaksi kai tämä nyt sitten pitäisi lämmittää! -- Saisittekin
mennä pesään maata, kun olette noin viluinen.

KAISA. Kas tuota! Äyskii niinkun mikä hyvänsä vanhaa ihmistä! --
Muuripenkin lämpö taitaa sinullekin vielä maailmassa tehdä hyvää. --
Hoh, hoh! Niin sitä nuorena ollaan kopeita. Niin sitä ollaan, eikä
yhtään ajatella. Hoh, hoh! En minäkään sinun ijälläsi vilusta tiennyt
tuon taivaallista. Kesäkelteissä kävin kirkossakin monta kertaa tammi
pakkasella. Niin, niin, mistäs ne paremmat otti! Ja Jumalan sanaa
kuulemaan syntis paran täytyi mennä. Täytyi sitä elää ihmisiksi sentään
köyhänäkin. Täytyihän sitä, -- Herra siunatkoon, kun jättää pellit
kiinni. Katsos nyt miten tulee savua! Aukasetkos juuri joutuun sen. Voi
hyvänen aika sitä ajattelemattomuutta!

TILTA (aukasee pellin). Niin juuri! Voi, voi sentään. -- Olkaa nyt
tekin protkuttamatta! Olkaa jo! -- Kuka tässä enää muistaa mitään. Koko
talo on ihan mullin mallin. (Menee pöydän luo istumaan.) Kun se
Hilmakin niin yht'äkkiä sairastui.

KAISA. Sanos muuta kun asiaa! Ihan tervehän se oli vielä
lauantai-iltana. Eikös ollut?

TILTA. Oli kai, minun tietääkseni, koska hän oli laudallakin Roopen
kanssa.

KAISA. Niin aina! Voi, voi! Ei siitä Jumalan taudista tiedä, milloin se
kyntensä iskee. -- Joko se Roope on kotia tullut?

TILTA. Ei ole. Niin se hukkui kun porilaisen laukku lepistöön.

KAISA. Kuka nyt tuolla tavoin pilkkaa! Jos olisi hukuttanut itsensä,
mies parka.

TILTA. Hukuttanut! Nii' ja muu mitä se on tehnyt. Hevosella oli
lähtenyt jonnekin pääsiäisyönä. Selkähevosella. Ja sehän se pahin pulma
onkin. Rustmestari on lähettänyt kruunun miehet hakemaan. Pauhasi kun
hullu tänä aamuna ja sanoi, että Roope varasti sen hevosen.

KAISA. Herra siunatkoon, varastanutko? Eipä nyt maailman päivinä!
Roopeko olisi varas! Oikeinko hevosvaras?

TILTA. No, ei suinkaan lehmän varas, koska hevosen on ottanut.

KAISA. Ei ikä pitkun päivinä, sanon minä. Minä tunnen Roopen lapsesta
asti ... sellainen kelpo poika ollut elämänsä ijän. Kun kehtaattekin!
Hullujahan te olette kaikki tyynni! Ihan pähkä-hulluja!

TILTA. Älkää nyt huutako siinä! Ei se kumminkaan siitä parane. Tehty
kun tehty.

KAISA. Tehty. Siunaa ja varjele, kuinka hassuja te olette! Te ette
ymmärrä niin hituistakaan, ei sen verran, että silmäänsä. Eikö nyt
Roope saisi oman talon hevosella mennä, mihin ikinä häntä haluttaa?
Eikö vaan!

TILTA. Kylläpä se Miinakin osaa viipyä kirkkovieraissaan. Sietäisi sitä
nyt jo kotiakin tulla.

KAISA. Mene sinä vaan muihin asioihin, vaikka toisilla on henki ja
kunnia kysymyksessä! Voi, voi, sitä syntistä huolettomuutta! Sen verran
sitä välitetään toisista, kun ei vaan oma nahka ole orressa. Voi Roope
parka sinunkin kohtaloasi!

TILTA. Parasta kun ei teille puhuisi mitään. Mitä nyt kruununmiehet
hänelle voisivat, syyttömälle ihmiselle? Sen verran toki pitäisi
käsittämän vielä vanhanakin.

KAISA. Kun kerran niihin kaaliin joutuu, niin kyllä niissä sitten
pysyy.

TILTA. Nyt siellä tulee joku.

MIINA (tulee). Terveisiä kirkosta!

KAISA. Kissojen kirkonmenosta näin myöhään!

TILTA. Siinä se paha aina, kussa panetellaan. Minä täällä jo
päivittelin, kun ei ihmistä ollenkaan kuulunut.

MIINA. Pistäysin pikipäinsä vielä Vikelässä tullessani.

TILTA. No, ala riisua nyt, että päästään ehtoo askareille.

MIINA. Sukat ja kengät pitää muuttaa, ne ovat ihan likomärät. (Rupeaa
muuttamis puuhiin.)

TILTA. Niin kai, vähemmälläkin.

KAISA. Sellaisesta se leini lyöttäytyy ja hampaansärky. Laita itses
oikeen kuivaksi. Tule tänne pesän eteen lämmittämään jalkojasi. "Mitä
nuorena varoo, siten vanhana kärsii", sanoo sananlasku.

MIINA (ottaa tuolin ja istuu pesän eteen). Siellä Röyhiössä vasta
elämää oli pidetty silloin aatto-iltana. Tapeltu oli koko yö, kertoi
Vikelän Matti. Yhden läimäyksen oli hänkin saanut rysäänsä. Olisi kai
enemmänkin satanut, mutta pääsi porstuan kokille pakoon.

TILTA. Kas se! Häntä nyt kanssa tarvitaan joka paikassa suuhunsa
saamassa. Olivat tietysti kaikki humalassa?

MIINA. No, tiedäthän sen. Sellaisella elämällähän ne tästä menivätkin.

KAISA. Juopumus ja tappelu! Niin, niin! Ne eivät koskaan eroa
toisistansa. -- "Vaikiast' valittaa mahdamm', Täst' ihmisten ilkeäst'
tavast'." (Panee maata.)

MIINA. Röyhiö oli ilvaillut yliskyläläisiä. Siitä riita syntyi.
Yliskylän pojat antoivat isäntää vönttiin ja ajoivat pellolle.

TILTA. Se oli hänelle ihan parahiksi. Mitä hän viekotteli heitä sinne!
Ihan meidän kiusalla hän sen tekikin. Mahtaako meille enää koskaan
tulla väkeä pyhäiltoina? Tuskinpa vaan!

MIINA. Tulee tänäkin iltana.

TILTA. Vanha susiko tänne tulisi?

MIINA. Vikelän Vappu meni yliskylään, minä lähetin hänen mukanaan sanan
Passarin tyttärille! Kun kerran ne tulevat, niin tulevat muutkin.

TILTA. Mutta jos Hilma palaa tohtorista. Ei sairas ihminen voi tanssin
mellakkaa kärsiä.

MIINA (nousee). Nyt on hyvä, kun on kuivaa kavioissa. (Menee istumaan
peräpenkin päähän, vastapäätä Tiltaa.) Tiedätkös mitä minä sain kuulla
karvarin Kaisalta? Ei Hilma ollut ajanutkaan kaupungin tietä, vaan
poikennut Uotsolaan päin. Kaisa oli nähnyt.

TILTA. Onkos sielläpäinkin sitten joku tohtori?

MIINA. Eikä ole. Ei se tohtoria taitanut tavoittaakaan. Jumala tiesi,
minnekkä meni. Kylläpähän Kalle kertoo, jahka palaavat.

TILTA. No, eipä nyt vielä! Vai ei se sairas ollutkaan. Valehteli vaan.

MIINA. Kuka sen tietää mitä tuumia heillä on tekeillä.

TILTA. Kovin oli Hilmakin ärtynyt, kun tuli rustmestarin puheilta
aamulla. Ja kun sitte lähetettiin oikeen kruununmiehillä sitä Roopea
hakemaan. Voi, voi sentään!

MIINA. Sanos muuta, kun asiaa! Kuules!

TILTA. Mitä?

MIINA. Etkö sinä kuule kulkusten ääntä?

TILTA. Kuulen jo. Se on Hilma.

MIINA. Lähdetään nyt tavallista pikemmin askareille. (Rupeavat
pukemaan. Krassun ääni lähestyy ja pysähtyy rapun eteen.) Missä
maailmassa minun huivini on?

TILTA. Hyi, kun on tuo takkini ihan läpimärkä. -- Rapun eteen se
pysähtyi. Olisiko vieraita hyvässä lykyssä? (Kurkistaa ikkunasta.)
Herrajesta! Vieraita onkin! Tules katsomaan!

MIINA (menee akkunaan). No, sun turkanen! Näetkös, Lepsihän se on. Voi,
voi, kun nyt vielä tulee sulhasia tähän mylläkkään.

TILTA. Kukahan sillä Lepsillä nyt taas on mukanaan?

MIINA. Kai niille sahtia pitää antaa, vaikk'ei Hilmakaan ole kotona.
(Menee herättämään Kaisaa.) Muori! Kuulkaas muori! Nouskaa ylös! Tulee
sulhasia.

KAISA. Mikä on? Kuka tulee?

MIINA. Lepsi tulee poikia kaupalle.

TILTA. Tulevat jo porstuassa.

HILMA (tulee. Alkaa riisuutua. Heittää huolimattomasti vaatteitaan
sängylle).

TILTA ja MIINA (pyrskähtävät nauramaan).

KAISA. Voi noita hupsuja!

HILMA. No?

MIINA (nauraa). Me luulimme sinua Lepsiksi! Ha, ha, ha! Eipä hullumpaa,
voi olla.

TILTA. Sinä sitä ensin sanoit. Hahaha! Ja Lepsiltä sinä näytitkin.

MIINA. Sen teki tuo valkoinen huivisi. Näytti aivan kun Lepsi
partoinensa olisi noussut reen perästä. Hahaha!...

TILTA. Kyllä niitä kohta tulee sulhasia taloon, kun noin aaveet
kulkevat edeltäpäin. Hahaha!

MIINA. Se on totta! Saadaan nähdä vaan. Minä olisin ihan voinnut
vannoa, että se oli Lepsi. -- No Tilta! Mennään nyt vihdoinkin!

TILTA. Mennään mennään! (Menevät nauraen ja puhuen.)

HILMA (katsoo heidän jälkeensä). Iloa ja riemua! -- Kelpaa heidän.
(Menee istumaan tuolille pesän eteen.)

KAISA. Sellaisia honkkelia molemmat! Niinkun valkean vaaraan herättivät
minunkin, vanhan ihmisen.

HILMA. Onko kotona tapahtunut mitään erityistä?

KAISA. Mitäpäs täällä? Yksin olen ollutkin melkein koko päivän.
Miinakin tuli vast'ikään. Koko talo onkin muuttunut autioksi kun
kirkkomaa.

HILMA (arasti). Roopesta ei ole kuulunut mitään?

KAISA. Ei ole. -- Voitko uskoa, kun...

HILMA. Siellä tulee joku. Ehkä se on Roope.

GRÖN (tulee ulkoa. Hilma väistyy etualalle pöydän luo. Grön tarkastaa
Hilmaa. Katselee sitten ympärilleen, mutta ei huomaa Kaisaa. Menee
Hilman luo). Mitä sinä täällä väen pirtissä teet! Menisit kamariisi,
tai olisit tullut sinne minun puolelleni. No, mitä lääkäri sanoi?
Kerroppas mitä hän tiesi? (Menee Hilman luo ja panee kätensä hänen
olkapäilleen.)

HILMA (väistää). Minä en käynyt lääkärissä.

GRÖN. Missä sitten?

HILMA. Uotsolassa.

GRÖN. Ph! Jonkun iskijä-muijan luona kai. Jos kerran olet sairas, niin
miksi et mennyt kaupunkiin, niinkun olit luvannutkin.

HILMA. En minä ole sairas. Minä vaan valhettelin.

GRÖN. Mitä se merkitsee?

HILMA. Ei mitään. Tahdoin vaan päästä rauhaan teidän nuuskimisistanne.

GRÖN. Mitä sinä nyt puhut? Sano missä kävit!

HILMA. Etkö kuullut? Uotsolassa.

GRÖN. Kenen luona siellä?

HILMA. Tuomarin.

GRÖN. Mitä? Tuomarin? Mitä sinä siellä teit? (Hilma ei vastaa.) Mitä
teit tuomarin luona?

HILMA. Ei minun tarvitse tehdä teille tiliä käynnistäni.

GRÖN. Vastaa minulle, mitä sinä teit siellä. (Hilma ei vastaa.)
Kuuletko, mitä minä kysyn? (Tarttuu Hilman käsivarteen.) Kuuletko?

HILMA (riuhtasee itsensä irti). Älkää koskeko minuun.

GRÖN (malttuu). Oliko sinulla olevinaan jotakin asiaa tuomarille?

HILMA. Oli. Se koski teitä, jos tahdotte sen tietää.

GRÖN (hämmästyy). Minua?

HILMA (katsoo Gröniä). Niin teitä. Tahdon päästä erilleni holhouksesta.

GRÖN. Hahaha! Vai tahdot sinä niin. No, mitä tuomari sanoi? Eikö hän
nauranut sinulle?

HILMA. Ei.

GRÖN. Äh! Akkojen lörpötystä! Vasta kolmen vuoden päästä olet sinä
laillisessa ijässä. Hm! Mennä puhumaan tuomarille sellaisia tuhmuuksia.

HILMA. Minä tahdonkin vaan päästä -- teidän holhouksestanne.

GRÖN (suunniltaan). Niinkö sinä sanoit tuomarillekin?

HILMA. Niin minä sanoin.

GRÖN. Tomppeli! Ymmärrätkös kuinka typerä sinä olet? Ymmärrätkös?

HILMA. Tuomari sanoi, että menettelin viisaasti.

GRÖN. Tuomari sanoi! Mikä sinua sinne lennätti! Etkö ymmärrä, että olet
alentanut minun arvoani, minun, jonka kanssa ai'ot mennä naimisiin.

HILMA. Minä en aio naimisiin teidän kanssanne.

GRÖN. Etkö aio?

HILMA. En. Sanoinhan sen jo aamulla.

GRÖN (huolettomasti). Hilma kulta! Sinä olet todellakin sairas. Sinä et
ajattele, mitä sanot. Olemmehan me kihloissa ja...

HILMA. Minä en ole kihloissa teidän kanssanne. Saittehan romunne
aamulla takaisin.

GRÖN. No, se nyt ei merkitse mitään, jos ne ovat sinun huoneessasi, tai
minun. Ja sitä paitse, pidänhän minä sinusta niin paljon.

HILMA. Älkää kaunistelko! Luuletteko, ett'en minä tiedä minkätähden te
tahdotte minua vaimoksenne? Sanokaa suoraan vaan! Te tahdotte minua
sentähden, että minä olen rikas ja te tarvitsette rahaa. Luuletteko,
ett'en minä tiedä mihin pulaan te joudutte, kun ruvetaan vaatimaan
tiliä holhouksestanne, josta pääsisitte vapaaksi kun naisitte minut.

GRÖN. Kuinka hävyttömästi sinä uskallat puhutella minua!

HILMA. Hävytöntä ehkä. Mutta puhdistakaa itsenne, jos voitte. Aamulla
pyysin nähdä isävainaajan velkakirjoja. Näytittekö niitä? Ette. Teillä
ei ole niitä enää, ei ainakaan kaikkia. Jumala tietää onko ollenkaan.
-- Missä on Ojalankin velkakirja? Missä? Voitteko sanoa sitä? Minä
sanon sen teille. Se on Ojalan hallussa, teidän kuittaamananne. Mutta
missä on rahat? Sanokaa te se?

GRÖN. Mistä olet onkinut noita juoruja?

HILMA. Poikkesin Ojalassa ja näin omin silmin teidän
nimikirjoituksenne. Sitten menin tuomarille ja jätin asian hänen
haltuunsa.

GRÖN. Minä kuulin tuon jo! -- Siinä teit typerästi, sanoinhan sen. --
Mutta jättäkäämme tämä. Jälestäpäin meillä on kyllä aikaa selvitellä
holhous-asioita. Nyt minulla on sinulle jotain muuta puhuttavaa.

HILMA. Minulla ei ole mitään puhumista teille.

GRÖN. Olen ajatellut, että ensi sunnuntaina voitaisiin kuuluttaa meidät
ensi kerta.

HILMA. Ettekö te käsitä, kun sanon, että se on mahdotonta. Ei teidän
lipeäkielisyytenne pysty minuun tällä kertaa. -- Jättäkää minut
rauhaan!

GRÖN. Herkeä jo! Älä lennä korkeammalle kun siivet kantavat. Sinä et
näy olevan ollenkaan selvillä asioista. Sinun etusi tässä on
kysymyksessä, eikä minun.

HILMA. Mikä etu?

GRÖN. Etkö sinä tiedä, että sinä olet äidiksi tulemassa?

HILMA (katsoo hämmästyneen Gröniä).

GRÖN. Etkö tiedä sitä?

HILMA. Mitä te sanotte? Minäkö olisin...?

GRÖN. Pitäisipä sinun se tietämän paremmin kun minun.

HILMA (tyrmistyneenä). Jumala varjelkoon! Siinä tilassako minä...
(Putoaa hervottomana penkille).

GRÖN. Näetkös nyt, että naimisjuttu koskee sinua lähemmältä kun
luulitkaan.

HILMA (itkee katkerasti).

GRÖN. Joko huomaat, että ainoa pelastuksen mahdollisuus on avioliitto
meidän välillä. Mutta sen pitää tapahtuman niin pian kun suinkin.

HILMA. Oh! Kuinka kurjasti te olette tehnyt.

GRÖN. Nyt on kysymys ainoastaan tulevaisuudesta. Sinun pitää pelastaman
maineesi ennen kaikkia.

HILMA. Ja myydä itseni teille maineeni hinnaksi. Sitä en tee koskaan.

GRÖN. Sinä et ajattele, mitä puhut!

HILMA. En. Minä en tahdokaan ajatella.

GRÖN. Sinä hourit. Tiedätkö mikä sinusta sitten tulee?

HILMA. Tulkoon mitä tahansa?

GRÖN. Tiedätkö mikä sinä jo olet?

HILMA (tuijottaa häneen). Mikä minä olen?

GRÖN. Sinä olet --

HILMA. Vaiti! -- Nyt te näytitte oikean karvanne. -- Tuota olisi
pitänyt teiltä vihoviimmeiseksi odottaman. Te tiedätte yhtähyvin kun
minäkin, kummalla meistä kahdesta on suurin syy minun onnettomuuteeni
ja kuitenkin olette valmis heittämään ensimmäisen kiven. Nyt vasta minä
teitä oikeen inhoon. (Aikoo mennä.)

GRÖN (estää häntä). Minkätähden kiivastua turhan päiten. Minä tahdoin
vaan sanoa, että naimisiin menolla on kaikki autettu. Ja siinä
tapauksessa en tahdo syyttää sinua mistään. Mutta jos et tahdo mennä
avioliittoon kanssani, niin voiko sinun menettelyäsi tähän asti kutsua
muuksi kun kevytmielisyydeksi. Maailma on oikeassa, kun antaa sinulle
nimityksen, joka seuraa sinua hautaasi asti.

HILMA. Maailma ei tuomitse niin väärin. Se mitä olen ainoan kerran
elämässäni ollut, en aio olla hautaani asti.

GRÖN. Älä unohda, että meidän välimme on ainaiseksi sidottu. Kuinka
sinä voit ajatellakaan, ettemme menisi naimisiin. Voitko ajatella
jotain niin kauheata, että sinun lapsesi syntyisi isätönnä. Rakas
Hilma! Sinulla ei ole oikeus ajatella ainoastaan itseäsi. Sinun pitää
etupäässä ajatteleman häntä, häntä, jota kannat rintasi alla.

HILMA (itkee).

GRÖN. Eikö totta Hilma? Hänen edukseen sinä tahdot elää? Hänen edukseen
vaikka uhrata itsesikin. Se on kaunista ja jaloa. Ja onhan se sitä
paitse äidin velvollisuus. Niin ja isän myös. Mitenkä minä voisin
sallia, että minun lapseni syntyisi äpäränä. Se olisi hirveätä! Oi,
älkäämme ajatelko sellaisia mahdottomuuksia. Kas niin! (Menee Hilman
luo.) Pyyhi kyyneleesi nyt ja tule järkeväksi taas. Kas niin!

HILMA. Älkää olko minulle ankara. Antakaa minulle ajatusaikaa. Minä
olen niin sekaisin ... en ymmärrä, mitä minun pitäisi tekemän...

GRÖN. Sinulla ei ole aikaa tuhlata päiviäsi miettimiseen, ellet tahdo
häväistä itseäsi elämän ijäksesi. Kohta jo ehkä pitäjälläkin ruvetaan
puhumaan sinun tilastasi. Sana on jalkana, sen kyllä tiedät.

HILMA. Pitäjälläkö puhumaan minusta? Hyvä Jumala? Minäkö tulisin
kaikkein hampaisiin. Ei, ei! -- Oi, minua onnetonta!

GRÖN. Et sinä ollenkaan tule onnettomaksi, kun menet avioliittoon minun
kanssani, päinvastoin.

HILMA. Mutta jos en tekisi sitä --

GRÖN. Niin huomis päivänä kerrotaan sinusta kauniita juttuja kylällä.

HILMA. Ei, ei! Se ei saa tapahtua. Tulkoon ennen -- Tehkää sitten minun
kanssani mitä tahdotte.

KAISA. Älä myönnä mitään, joka on vasten omaatuntoasi! Toisella
tyhmyydellä ei saa toista sovittaa.

HILMA (menee Kaisan helmoihin). Muori! Rakas muori.

GRÖN (hämmästyy). Mitä pirua? Koska sinä, ämmä, olet tänne tullut?

KAISA. Minä olen Purimon muuripenkillä istunut jo toistakymmentä
vuotta. Mutta en koskaan ole tässä huoneessa kuullut sellaisia sanoja,
kun nyt.

GRÖN. Niistä sinä pidät kauniisti suusi kiinni, ruotivaivainen.

KAISA. Minä puhun, kun tahdon. En kysy siihen lupaa teiltä.

GRÖN. Suus kiinni, ämmä!

KAISA. Eikö teillä ollenkaan ole omaa tuntoa? Ensin lähetätte ottamaan
Roopea vangiksi varkaudesta ja sitten pakoitatte Hilmaa --

HILMA. Mitä sanotte? Roopea vangiksi?

GRÖN. Varkaat tavallisesti vangitaan.

KAISA. Silloin teidän, herra, ei pitäisi käydä vapaudessa.

GRÖN. Helvetti! (Kylmästi ja levollisesti.) Ruotivaivainen saa muuttaa
saunaan vielä tänä iltana. Minä en kärsi pirtin penkillä istukkaita.
Teidän täytyy olla poissa täältä, kun tulen toisen kerran. (Aikoo
mennä.)

HILMA (syöksyy hänen tiellensä). Jumalan tähden, sanokaa, onko Roope
vangittu?

GRÖN. On, jos on saatu kiinni.

HILMA. Minkätähden? Mitä on hän tehnyt sitten?

GRÖN. Varastanut. (Menee.)

HILMA. Varastanut? Varastanut! Roopeko? Herra Jumala! Minä olen varmaan
sekaisin. Muorikulta, sanokaa, että olen sekaisin.

KAISA. Ole nyt levollinen, lapseni! Tietysti Roope on viaton, vaikka
tuo paholainen kuinka tahtoisi häntä syytteesen.

HILMA. Mitä hän olisi varastanut sitten? Mitä? Sanokaa!

KAISA. No, sen hevoshyväkkään, jolla hänen sanotaan menneen
lauantaiyönä.

HILMA. Tämäkö vielä piti tuleman onnettomuutemme lisäksi.

KAISA. Älä nyt, hyvä lapsi! Kadotathan järkesikin kun tuolla tavalla
suret. Jahka Roope vaan tulee kotia, niin muuttuu kaikki hyväksi. Hoh,
hoh! Hilma rukka! Kyllä sinun tilasi on katkera. Etkö tietänyt tästä
ennen.

HILMA (katsoo häneen, purskahtaa itkemään ja putoaa hänen pankkonsa
viereen). En tietänyt. Epäilin kyllä, mutta en uskonut. Armahtakaa
minua onnetonta!

KAISA (silittelee Hilman päätä). Lapsi kulta, älä itke. Ei se itkusta
parane.

HILMA. Älkää tuomitko minua, muori! Älkää tehkö sitä!

KAISA. Kuka nyt puhuu tuomiosta! -- "Älkää tuomitko, ettei teitä
tuomittaisi!" sanoo Herra.

HILMA. Oletteko suuttunut minuun! Oh! kyllä te olette.

KAISA. Enkä ole. Mistä minä suuttuisin? Mutta kyllä se koskee, koskee
niin vaikeasti, sinun tähtesi, lapsi rukka. (Itkee.)

HILMA. Jos tietäisitte kuinka äärettömästi minä kärsin ja olen jo ennen
kärsinyt, ennenkun tätä tiesinkään. Hyvä Jumala sentään sitäkin hetkeä,
jolloin minun piti Roopelle tunnustaa suhteeni. Se oli kaikista
kauhein, se.

KAISA. Sen kyllä käsitän. Mutta turvaannu sinä minuun. Kahden kantamana
taakka kevenee. Minä kannan mielelläni sinun edestäsi toisen puolen. Ja
tarvitsethan sinä, lapsiparka, ystäviäkin tässä sekasorrossa. Hoh, hoh!
Purimossa taitaa olla asiat vähän mullin mallin?

HILMA. Tämä on sitä viimmeistä, mitä olla voi!

KAISA. Se on totta, Jumala paratkoon! Purimon tonttua on vihoitettu.

HILMA. Purimon tonttua? -- Kuinka se onkaan se kertomus siitä Nokian
tontusta? Seurasihan siitä onnettomuus talolle ja talon asukkaille, kun
tonttua vihoitettiin. Eikö niin?

KAISA. Niin juuri. Kaikki kävi takaperoa sen jälkeen. Onnettomuus
toista ankarampi asustui taloon, kun haltia jätti sen omaan varaansa.

HILMA. Mutta satuhan sen onkin tuo. Tai kertomus vanhoista ajoista. Ei
tonttuja enää löydy. Suotta sitä ajattelemme.

KAISA. Ett'eikö löytyisi! Älä hyvä ihminen sellaista sano! Jokaisella
talolla on oma haltiansa, joka tekee joko hyvää taikka pahaa.

HILMA. Mistä ne tontut suuttuvat sitten, kun rupeavat pahaa tekemään?

KAISA. Rikoksista.

HILMA. Rikoksista? Kuka olisi rikkonut Purimon tonttua vastaan?

KAISA. Rustmestari.

HILMA. Hänkö?

KAISA. Hän ja -- sinä.

HILMA. Ah! Hän ja minä -- niin.

KAISA. Sinä pidät Roopesta? Eikö niin?

HILMA. Niin.

KAISA. Ja kuitenkin olet suosinut toista miestä. Sellaisesta se
onnettomuus koituu. Kuinka sinä olet voinut sillä tavalla tehdä?

HILMA. Minä en ennen ollut ajatellut Roopea... Minä en aavistanutkaan,
että ... minä luulin pitäväni hänestä, niin kun sisar pitää veljestään.

KAISA. Sittenkään minä en ymmärrä sinun käytöstäsi.

HILMA (katselee hiilustaa). Oi, en minä itsekään sitä ymmärrä. -- Se
oli sellainen raskas syys ilta ... me palasimme rustmestarin veljen
häistä Rauhalasta. Siellä oli tanssittu paljon ja muuten pidetty
hauskaa. Minä olin ensikerran sellaisissa loistavissa ja hilpeissä
kemuissa. Matkalla minua vähän vilutti, kun olin lähtiessä hiestyneenä.
Hän sanoi, että minun pitäisi saada jotain lämmikettä, etten tulisi
sairaaksi. Ja sitten pyysi hän minun panemaan valkeata pesään hänen
huoneessaan ... kaikki makasivat silloin jo. Minä join siellä lämmintä
viiniä ... ja sitten, siinä hiipuvan hiilustan ääressä tuntui niin
maailmasta eroitetulta ja lämpimältä ja -- raukaisevalta. Hän puhui
niin hyvästi ja -- oh! minä olin joutunut hänen valtaansa, minä tunsin
sen, mutta minun päähäni ei tunkeutunut ainoatakaan pelastavaa
ajatusta, olin ihan typertynyt. -- Siitä hetkestä asti olen minä
vihannut rustmestaria. Minä olen tuntenut, että hän jollakin tavalla on
hallinut minun vapauttani. Vaikka en ole tietänytkään, että minun
kurjuuteni on näin pitkälle mennyttä, vihasin häntä kuitenkin. Nyt kun
sen tiedän, nyt minä inhoon ja pelkään häntä. Muori hyvä! Älkää
työntäkö minua luotanne! Teihin on minun ainoa turvani kurjuudessani.
Purimon tonttu leppyy teidän tähtenne. Leppyy ihan varmaan. Ettekö
usko, että hyvyys lepyttää? Hyvyys ja -- katumus.

KAISA. Katumus lepyttää, mutta parannus sovittaa.

HILMA (nousee). Niin, -- parannus. Minä tahdon parantaa kaikki, kaikki!
-- Jos se olisi niin tehty, kun sanottu. Minä olen elämä ijäkseni
onneton -- onneton ja häväisty. Siitä ei auta katumus eikä parannus.
Täytyy vaan tyytyä ja kärsiä, katkerasti kärsiä. (Menee keinutuoliin.)

KALLE (tulee). Se rustmestari kävi siellä tallissa ja käski minun
toimittamaan muori saunaan.

KAISA. Niin se käski.

HILMA. Rustmestari käski? Koska?

KAISA. Äsken juuri.

HILMA. Kas, kun en huomannut ollenkaan. Ehk'en kuullutkaan, korvani
niin humisevat.

KAISA. Voi raukka, jos et vielä ihan todella sairastuisi kaiken hyvän
päälle. -- Lähdetään sitten.

HILMA. Saunaanko? Ei koskaan, niinkauvan kun minä olen emäntänä
talossa. Minäkö päästäisin teidät saunaan asumaan. Oletteko
suunniltanne?

KAISA. En tohdi tännekkään jäädä, kun niin ankarasti komensi pois.

HILMA. Muuttakaa minun kamariini sitten. Siellä saatte olla rauhassa.
Kalle hyvä, taluta muori sinne!

KAISA. Jumala sinulle palkitkoon hyvyytesi!

KALLE. Pitääkö oikeen kantaa?

KAISA. Ei. Talutat vaan tuosta kainalosta. Kas niin! (Menevät
kamariin.)

MIINA (tulee ulkoa). No, voi, voi tuota muoria, kun antaa pesän hiipua
ihan mustaksi, eikä viitsi panna peltiä kiinni. Kyllä sitten yöllä
hytisette ja valitatte viluanne. (Panee pellin kiinni.) Eikös se taas
ole nukkunut! (Menee katsomaan.) Herra siunatkoon! Mikä muorin on
vienyt?

KALLE (tulee). Muoriako sinä haet?

MIINA. Niin. Mihin muori on joutunut?

KALLE. Vast'ikään talutin sen tuonne kamariin. Rustmestari käski viedä
saunaan, mutta ei Hilma antanut. -- Onkos sulla ollut ikävä, kun olen
koko päivän ollut poissa?

MIINA. Olisi ehkä ollut, mutta kävin kirkossa ja poikkesin karvarille
palatessani.

KALLE. Ei sulla taida olla yhtään lämmikettä, minkäänlaista? Tuntuu
niin väristävän.

MIINA (nauraa). Mikäs sinua nyt pani väristämään lauhkeimmalla
suojalla?

KALLE. Ihan totta. Sormeni ovat aivan kontassa. Tunnustapas! (Ottaa
Miinaa poskista kiinni.)

MIINA. On aina ne kylmät. Pitää ehkä hieroa viinalla. Ha, ha, ha!

KALLE (sylkäsee). Ei vähä pahaa tekisi.

MIINA (menee kaapille). Katsotaan jos täällä löytyy tilkka. Tule tänne
nyt sitten. -- No, anna kouras tänne, että saan valaa.

KALLE. Ei huolita kourista. Pannaan suuhun vaan. Ehkä se sieltä valuu
sormen päihin.

MIINA. Kyllä minä sen arvasin, että syy on suussa, eikä sormissa, ha,
ha, ha! Annas kun kaadan, et saa muuten.

KALLE (aukasee suunsa). Heitä sinne vaan!

MIINA (kaataa). Uh! Ha, ha, ha! Niin sinne menee kun vanhaan latoon.

KALLE. Ahhah! Kas se satonsa sanoo. Takka vaan! (Suutelee Miinaa.)

MIINA. Hyi, kun sinä haiset!

KALLE. Miltä?

MIINA. Kuules, nyt tulee tanssiväkeä. Hae esiin vaan viulusi aikanaan.

ROOPE (tulee jahtivoudin ja erään miehen seurassa. Hän on
jalkaraudoissa). Hyv'iltaa!

MIINA. Herra siunatkoon!

JAHTIVOUTI. Jumal' antakoon hyvää iltaa!

KALLE. Mitä saakelia?

ROOPE (menee istumaan penkille pöydän viereen). Niin. Näin sitä nyt
taas ollaan.

JAHTIVOUTI. Onkos herra Krööni kotona? Hän käski poikkeamaan tämän
kautta.

HILMA (tulee kamarista). Mikä kalina täällä?... (Näkee Roopen.) Voi
Jumala! Raudoissa!

TILTA (tulee ulkoa, jää seisomaan ovipieleen).

JAHTIVOUTI. Hyvää iltaa!

HILMA. Sano, minkätähden sinä olet raudoissa?

ROOPE. En tiedä. Kysy tuolta susivoudilta.

JAHTIVOUTI. Hä, hä! Älä ilveile mies! -- Varkaudesta kai hän on kiinni.

HILMA. Mistä varkaudesta?

JAHTIVOUTI. No, siitä teidän hevosen varkaudesta.

HILMA. Ei meiltä ole mitään hevosta varastettu.

JAHTIVOUTI. Eikö? Kyllä se teidän hevonen on. Minäkin tunnen sen.
Menkää katsomaan. Tuolla se seisoo pihalla. Parasta emännälle, jos ei
ollenkaan sekaannu tähän asiaan.

HILMA (Roopelle). Miksi sinä lähdit sillä tavalla kotoa? Me olemme niin
olleet tuskissamme ja kaivanneet sinua.

ROOPE. En tullut sitä ajatelleeksi sen paremmin. Jonnekin täytyi mennä,
kun en paikoillanikaan voinut olla.

HILMA. Hyvä Jumala sentään, kun tällä tavalla täytyy nähdä sinua. --
Jahtivouti, riisukaa nuot raudat häneltä! Ettekö ymmärrä, ett'ei Roope
ikinä --

JAHTIVOUTI. Hoh, hoh! Ei niitä vaan niin riisuta, kun rantiaisia. Kyllä
ne siinä pysyvät, mihin ne kerran on pantu.

GRÖN (tulee kirje kourassa). Vai niin! Jopas on saatu kiinni se
hevoshuijari.

HILMA (Grönille). Sanokaa noille, että laskevat Roopen vapaaksi.
Sanokaa, että se on erehdys. Sanokaa, että --

GRÖN. Vaiti! -- Hän on syytettävä varkaudesta. Tässä on kirje
vallesmannille. (Antaa kirjeen jahtivoudille.)

ROOPE. Kuka minua syyttää? Tekö? Vastaatteko te syytöksenne?
Vastaatteko että rehellisiä ihmisiä ilman mitään pistetään rautoihin?

GRÖN. Aiotko vielä ruveta röyhkeäksikin. Sopisi paremmin jos katuisit
tekoasi.

ROOPE. Mitä pitäisi minun katuman? Minä en ole mitään rikkonut.

GRÖN. Kiellätkö tehneesi kysymyksen alaisen varkauden?

ROOPE. En kiellä, enkä myönnä. Minä en ymmärrä sellaista kysymystä.

GRÖN. Kiellätkö pääsiäisaattona ottaneesi Purimon hevosen ja sillä
karanneesi?

ROOPE. Minä en karannut.

GRÖN. Kiellätkö ottaneesi hevosen?

ROOPE. En. Omalla ajokkaallani lähdin kyläilemään.

GRÖN. Hevoset ovat talon. Ainoastaan talon töissä on sinulla ollut
ajokas. Sanoinhan aattoiltana, että sinulla ei ole enää mitään
tekemistä Purimossa. Ja kuitenkin käytät tällaista oman käden oikeutta.
Etkö tiedä, että omin luvin ottaminen on varkautta.

ROOPE. Olkoon jos! Tästä nyt vaan ei varkausjuttua synny, ei
tekemälläkään.

GRÖN. Se on tavallista koukuttelemista. Kyllä minä ne temput tunnen. --
Nyt saatte lähteä vallesmannin luo.

ROOPE. Minä en lähde.

JAHTIVOUTI. Ole nyt, Roope, järkevä! Pääsethän heti takaisin, kun
pefallningsmanni huomaa sinut syyttömäksi.

ROOPE. Älä lähentele liiaksi. Minä en seuraa askeltakaan.

JAHTIVOUTI. Jos olet viisas, niin et vastusta kruununmiehiä. Siitä
sinun paha perisi. Ja mitäpä sinä kotona tekisit nuot helat
kalvoimissa.

ROOPE. Olkoon menneeksi sitten! Mennään vaikka hirteen!

HILMA. Onko aikomuksenne saattaa Roope ahdistukseen! Sanokaa mitä
varten sen teette? Mitä te vaaditte, jättääksenne tuon pirullisen työn?

GRÖN. Vaiti sinä!

ROOPE. Minun edestäni ei tarvitse rukoilla armoa tuollaisilta konnilta.
Jääkää hyvästi ystävät! Kohta tavataan. Mutta Jumala varjelkoon sinua
silloin, herra Krööni!

KAISA (kurkkailee kamarin ovella).

HILMA (polvillaan). Rustmestari hyvä, älkää menkö pitemmälle. Älkää
Jumalan nimessä tehkö sitä. Jos minulta jotakin vaaditte, niin sanokaa.
Viekää omaisuuteni, viekää...

GRÖN (tempaa Hilman ylös). Suus kiinni, hullu! (kuiskaa Hilmalle.)
Sinun omaisuutesi ei häntä pelasta, vaan sinä itse, jos --

HILMA. Hyvä Roope! Anna minulle anteeksi, tee se isävainaajani muiston
tähden. Ja tule Purimoon niin pian, kun voit? Tuletko? Lupaatko sen?

ROOPE (katsoo Hilmaa). Minä tulen. Hyvästi Hilma! (menee.)

HILMA. Jumalan haltuun! (Tulee penkin päähän istumaan ja itkemään.)

GRÖN. Kas niin! Viekää vallesmannille terveisiä! (Kaikki seuraavat
Roopea, paitsi Grön, joka kävelee edestakaisin. Pysähtyy Hilman eteen.)
Sinä tahdoit kernaasti uhrata jotain Roopen pelastukseksi. Eikö niin?

HILMA (ei vastaa).

GRÖN. Jos kolmen viikon kuluttua olet minun kanssani vihitty, on Roope
vapaa.

HILMA (nousee, katsoo hämmästyneenä Gröniä).

GRÖN (nyökäyttää päätään ja menee).

Esirippu alas.




NELJÄS NÄYTÖS.


Eräs iltapäivä syyskesällä. Maantien risteys Purimon talon luona.
Keskellä näyttämöä piiskuri-tolppa.

VIRVELI (istuu piiskuri-tolpan juurella vitsoja karsimassa).

    Missästä se mylläri?
    Ai, ai, ai, mylläri.
    Tulis, tiipelis, taapelis, tom, tom, tom!
    Tulis, tiipelis, taapelis, tom!

    Mitäs sull' on kalua?
    Ai, ai, ai, kalua.
    Tulis, tiipelis, taapelis, tom, tom, tom!
    Tulis, tiipelis, taapelis, tom!

KAISA (tulee oikealta, nojautuen kainalosauvaan). Eikös vaan se ole
Virveli, joka loilottelee täällä?

VIRVELI. Pernales Olkkoseen tuota Kaisa muoria! Eipäs teitä ole näkynyt
liikkeellä herran hepusiin hetkiin. Kas, kun pääsee noin vaan omin
neuvoin juoksentelemaan.

KAISA. Vaivaista pääsemistä! Hoh, hoh! Hyvää päivää sentään, Virveli
vaari!

VIRVELI. Jumal' antakoon hyvää päivää! Minnekäs te nyt oikeastaan
yritätte?

KAISA. Minnekäs minä! Eihän tällä rijalla mitään kuljeta. Tuskin tähän
pääsin, kivenheiton talosta. Näin kesäiseen aikaan on se leini toki
vähän kuurussa. Auttakaas minua tuolle kivelle istumaan.

VIRVELI. Kyllä, kyllä! Odottakaas vaan, jahka ma kerkiän. Pannaan
syrjään tuo kainaloinen. Nyt sitten! -- Pernaleen kauvan siitä kun
viimmeksi olen vaimoväkeä pitänyt kainaloista.

KAISA. Älkää höpiskö vaimoväkinenne! So! Päästäkää irti vaan!

VIRVELI. Muija-pahaistani täytyi aina nostella sängystä lattialle ja
lattialta sänkyyn. Se raukka kun oli halvattu viimmeisinä aikoinaan.

KAISA. Niin aina, niin aina.

VIRVELI. Pernaleen hyvä muija se sentään oli. Ja minä kaipaan toisinaan
sellaista nosteltavaa. Hä, hä, hä! -- Kas siinä te istutte kun kirkon
penkissä ja saatte kurkistaa naamaan jok'ainoata ohikulkijaa.

KAISA (ottaa sukan kutimen taskustaan). Enpä erittäin välitä heitä
kurkistella.

VIRVELI (istuu entiselle paikalleen). On kai siellä Purimossa ollut
pernaleesti humua ja hommaa niiden häitten tähden.

KAISA. Eihän sitä niinkään paljon. Ne ovat sellaiset lyhyet herrasväen
häät. Kestävät vaan tämän illan. Vaikka tapahtuu se vihkiminen sentään
vanhan tavan mukaan.

VIRVELI. On niillä herrasväelläkin konstit. -- Viikko häitä
häijympiäkin, sanoo sananlasku. Niinhän ne ovat kun kerjäläisen
ristiäiset, sellaiset lyhyet pidot. Olisi sitä sentään Purimon
tyttärelle kannattanut pitää paremmatkin. Aina sitä noin häähommissa
koettaa uhertaa köyhemmätkin, saati sitten pitäjän äveriäimmät.
Pernales olkkoseen heidän tapojansa!

KAISA. Tuolla näkyy taas tulevan pitoväkeä. Herrasväkeä koko joukko.

VIRVELI. Sitähän sinne on lapannutkin. Isäntiä ja emäntiä ei ole montaa
näkynyt. Eläis Purimon äijä-vainaaja, niin taitaisi talonpojilla olla
siellä etusija. Herrat saisivat olla siipiänsä myöden. Mutta kun on
kissa kiukaalla, niin hiiret hyppii lattialla. Se on selvä se.

KAISA. Jos Tuomas vainaja eläisikin, niin ei olisi näin paljon
kurjuutta Purimossa tapahtunut.

VIRVELI. Mitäs väkeä ne ovat nuot, kun tulevat jalkapatikassa?

KAISA. Eiköhän ne ole pappilan herskapia. Ovat kai tulleet venheellä
järven poikki.

VIRVELI. Se se näkyy olevankin, tuo uusi kirk'herra, kun tuossa
edimmäisenä kävellä pletkuttelee, syöskummi piippu hampaissa. Ja
perässä konkottaa se pitkä lukkari, joka kuuluu olevan niin hyvää
pratsia sen kirk'herskan kanssa. Onneton kirk'herra, kun on mennyt
leskestä naimisiin ja sattunut saamaan nuoren muijan ja sitten joutunut
papiksi sellaiseen pitäjään, jossa on lukkari. -- Kas nyt taas kuinka
ne virnistelevät toisilleen tuolla. --

KAISA. Älkää lörpöttäkö! -- Se kuuluu olevan kovin herraa pelkääväinen
mies, se uusi kirk'herra.

VIRVELI. Oli hän pernaletta. Ei myy rukiitakaan sillä hinnalla kun muut
ihmiset, vaikka on niin huonot ajat. Kiskoo aina pari markkaa enemmän
tynnyriltä. Tämä kanssa sitten vielä saarnaa lähimmäisen rakkautta.

KAISA. Voi, voi sitä Virveliä, kuinka puhuu sielun paimenesta. Parempi
kun veisaisitte jotain, kun pappi ohi kulkee.

VIRVELI. Voisinhan minä senkin tehdä teidän mieliksenne, jos vaan
muistaisin jotain niistä muija-vainaajani virren värssyistä. Kuinka se
yksi olikaan? Kun kirottu kivun kipinä...

KAISA. "Kirottuin kivuist' kipinänk'..."

VIRVELI. Kas pernaletta, kun teillä on hyvä muisto. Niin se olikin. Se
on ainoa virren värssy, jota oikeen hartaudella olen veisannut. Se
sopii mielestäni niin pernaleen hyvin piiskurille.

KAISA. Kun kiroo vielä Jumalan sanaa suupielessä. Voi teidänkin
sieluanne, Virveli!

VIRVELI. Odottakaas vaan! Mull' oli hyvä veisuu nuotti ennen
nuorempana. Vielä muijavainaajani haudallakin huusin kilpaa unilukkarin
kanssa. (Veisaa.)

    "Kirottuin kivuist' kipinänk',
    Jos täällä tuta saisit,
    Ennen vaivan enimmänk'
    Kärsiväs täällä soisit."

(Pappilan herrasväki tulee.)

KIRKKOHERRA. Jumal' antakoon Herran rauhaa, hyvä väki!

VIRVELI ja KAISA. Jumal' antakoon, herra kirk'herra!

KIRKKOHERRA. Se on oikein, että sielunne työskentelee hengellisessä,
vaikka kätenne maailmallisissa askartelee.

KIRKKOHERSKA. Luutiakos vaari sitoo? Voisitte tuoda pappilaankin, jahka
saatte edes tusinan valmiiksi.

VIRVELI. Nämät ovat vaan raippavitsoja.

KIRKKOHERSKA. Jassoo! Minä luulin luutia niistä tulevan.

KIRKKOHERRA. Oletteko te ehkä paikkakunnan piiskuri?

VIRVELI. Sitä virkaahan minä tässä olen pitänyt.

KIRKKOHERRA. Mikä nimenne on?

VIRVELI. Virveliksi ne minua karahteeraavat.

KIRKKOHERRA. Kai te olette jo useamman varkaan kurittanut eläissänne?
Oletteko kauvankin hoitanut ammattianne?

VIRVELI. Olenhan minä jo toisenkin parin olkani yli heittänyt parissa
kymmenessä vuodessa.

KIRKKOHERRA. Yhäkö vielä olette tyytyväinen työhönne?

VIRVELI. Tyytyväinenkö? Hm! Kyllä. Minä saan vuosittain kaksi tynnyriä
ja karpion pitäjältä.

YLIOPPILAS. Ja niiden tynnyrien tähden te olette milloin tahansa valmis
hakkaaman ihmisten selät veriselle. Kyllä te olette oikeen pyöveliksi
syntynyt.

VIRVELI. Kyllä minä olen syntynyt oikeen kunniallisella tavalla, niin
kun tekin, nuori herra. Mutta kaikkia niitä maailmassa tarvitaan. Mitä
hyödyttäisi tuomio-istuimet, ellei olisi piiskureita. Ei suinkaan se
tuomari niitä rosvoja siellä lakituvan pöydällä rupeisi mätkimään.

KIRKKOHERRA. Eipä tietenkään. Se on ihan oikea katsantokanta.

YLIOPPILAS. Ei kenenkään rehellisen ihmisen pitäisi ottaa vastaan
tuollaista virkaa.

VIRVELI. Pernales olkoseen! Tahtoisitteko, että rosvot saisivat ryöstää
takin yltänne. Ei, kost' Jumala. Ilman piiskureita ei maailma kauvan
seisoisikaan. Kyllä pian jouduttaisiin pukin tuluksille.

KIRKKOHERRA. Niinhän se on, niinhän se on! No ruoskitaanko tässä tänä
päivänäkin jotakuta?

VIRVELI. Sitä Purimon Roopea tässä vähän rapsutellaan.

KIRKKOHERRA. Vai niin. Kyllä jo muistankin.

KIRKKOHERSKA. Sepäs hauskaa! Sitä pitää tulla katsomaan.

YLIOPPILAS. No, mutta! -- Onkos sekin nyt hauskaa? Jos vielä raukka
hyvässä lykyssä on syytön koko varkauteen.

KAISA. Niin juuri onkin, hyvä herra. Mistäs tekin sen tiedätte?

KIRKKOHERRA. Mennään nyt! -- Tämäkö on häätalo tässä vieressä?

KAISA. Se se on Purimo, se. Antakaa anteeksi, kun en voi edes seisomaan
nousta. Olen niin rampa jaloistani.

KIRKKOHERRA. Istukaa te vaan! Ei tee mitään. Jääkää herran halttuun.
(Menevät.)

KAISA ja VIRVELI. Jumalan nimeen vaan!

YLIOPPILAS (Kaisalle). Te sanoitte tietävänne, että Roope on syytön.
Kertokaas, kuinka sen tiedätte!

KAISA. Herrajesta! Kuinka minä en tietäisi. Ihan lapsesta asti...

YLIOPPILAS. En minä sitä tarkoita. Olitteko te todistamassa tästä
asiasta? Minä en muista nähneeni teitä todistajien joukossa.

KAISA. Enhän minä ollut. Mitä minä siellä olisin tehnyt, vanha ihminen.
Mutta kukas te olette, kun tiedätte todistajatkin? Olettekohan vaan
itse tuomari?

YLIOPPILAS. En ole. Minä olin lakituvassa kuuntelemassa silloin, kun
juttu oli esillä. -- Te ette siis tiedä mitään muuta Roopen asiaan, kun
mitä hyvä uskonne sanoo? Ettekö tiedä mitään todisteita, jotka
kumoisivat hänen syyllisyytensä?

KAISA. Kuinkas minä sellaisia todisteita voisin sanoa? Eipä niitä
viisaammatkaan. Mutta sen minä tiedän, että Roope on viaton. Ihan vaan
juonitellakseen antoi rustmestari ottaa Roopen kiinni. Ja lupasi
toimittaa sitten vapaaksi, jos Hilma menisi hänen kanssaan naimisiin.

YLIOPPILAS. Mistä sen tiedätte, että rustmestari niin lupasi?

KAISA. No, hei! Kun omin korvin olen kuullut. Jos te, herra hyvä,
tietäisitte mimmoisessa liemessä se Hilmakin on ollut. Ihan väkipakolla
on rustmestari häntä koettanut saada itselleen. Ja ottihan se Hilma
hänet sitten viimmein, kun luuli sillä pelastavansa Roopen.

YLIOPPILAS. Vai niinpäin se totuus onkin! -- Kuka te olette?

KAISA. Kaisa minä olen. Purimon ruotimuori.

YLIOPPILAS. Vai niin! -- Hyvästi nyt vanhukset! Mitäpä suotta olette
noin suuttuneen näköinen, vanha Virveli. En minä teitä sillä vihaa, jos
virkanne onkin minulle vastenmielinen. Hyvästi vaan! (Menee oikealle.)

KAISA. Hyvästi, hyvästi, nuori herra! -- Voi voi, kuinka herttaisia
ihmisiä siellä pappilassa nyt on. Puhuttelevat vaan noin maantien
vierelläkin tällaisia huonojakin ihmisiä.

VIRVELI. Kyllä pernaleessa sillä tavalla puhuttelee kuka hyvänsä, kun
haukkuu toista suut, silmät täyteen. Koko nenäkäs vekkuli tuo
viimmeinen! Taitaa se kirk'herra sentään hidun parempi olla, koska
piteli vähän niinkun puolianikin.

KAISA. Eihän se maisterikaan mitään pahaa tarkoittanut. Sanoihan se,
ettei ole teille vihanen.

VIRVELI. Mistä turkasesta hän sitten olisi minulle vihanen. Ja mikä
pernaleen oikeus hänellä on moittia minun virkaanikaan. Joka virka on
hyvä, kun vaan mies on hyvä virassaan. (Sylkäsee.) Kaikkia sitä kuulee,
ennenkun kuolee. (Rupeaa laskemaan vitsapariansa.) Yksi, kaksi --
mokomakin piimätakki rupeaa tässä viisastelemaan, -- kolme, neljä,
viisi -- niinkun hyväkin -- kuusi -- ketara sääri! -- seitsemän ja
kahdeksan. Kaikki kunnossa! Minä olen mies, joka aina täytän tehtäväni.
Se on kanss' melkein häpeä miehelle, kun saa ainoastaan kahdeksan
paria. Neljäkymmentä pitäisi olla.

KAISA. Hyi teitä! On teillä sentään oikea pyövelin luonto, jos se
maisteri sitä sanoikin.

VIRVELI. Se maisteri, se maisteri! Niin mulla onkin! Mikäs sitten?
Pernales olkkoseen! Nyt minä vasta siivonkin makeasta sydämmestä. Minä
olen oikeen turkkilaisella tuulella. Oikeen kasakka humöörillä.

KAISA. Älkää nyt, Virveli kulta, joutavoitko. Kehtaisittekin purkaa
sappenne Roopen niskaan. Hän ei ole ikinä pahaa sanaa sanonut teille.
Onkosta?

VIRVELI. Eipä se ole tainnut.

KAISA. Ei luontokappalettakaan se mies ole pahoin kohdellut. Pitäisikö
sitte teidän syyttä suotta hakata hänet ihan pataluhaksi. (Itkee.)

VIRVELI. No, enkös sitä arvannut! Heti ne akat ulvovat. Ei tarvitse kun
huuliansa raottaa vaan. Sellainen se muija-rähjänikin aina oli. --
Älkää nyt tissuttako siinä! En minä häntä lyö lujempaa kun muitakaan.

KAISA. Siinäpä se juuri onkin. Tavallisesti hakkaatte, että veri
purskuu. -- Virveli hyvä! Osaattehan iskeä arjemmastikin. Armahtakaa
Roopea ja lyökää hiljaa! Tiedättehän, että hän on viaton.

VIRVELI. Pernaleen viaton! Koska hän kerran on tuomittu, niin on hän
syyllinenkin. Sitä nyt ei enää voi ransaakata. -- "Ensin tuomitaan ja
sitten suomitaan." Se on minun parakraavini.

KAISA. Onhan se niin, mutta voittehan te lyödä niin, ettei satu.

VIRVELI. Joko minä nyt lyön niin, tai näin, kahdeksalla parilla.
Neljäkolmatta iskua vaan! Eihän turha tunnu tupessakaan. Pernales
olkkoseen! (Sylkäsee.) Kielikin kuivaa kankeaksi kun anturanahka!
(Sylkäsee.) Vähemmästäkin pärpättämisestä! -- Kököttäkääs nyt siinä
pikkuruikkusen aikaa vielä ja pitäkää vaarilla minun raippojani. Minä
pistäyn pikipäinsä tuossa Vikelässä. (Ottaa pullon maasta.) Pitää vähän
saada taskumattiin.

KAISA. Katsokaas! Tuolla tulee rustmestari. Nostakaas minua ylös tästä.
Pian nyt! Minä tulen mukaanne.

VIRVELI (auttaa Kaisaa). Mitä te häntä pelkäätte? Ei se teille mitään
pahaa tee, vaikka tännekin jäisitte. Minun seurani taitaa olla paljon
vaarallisempaa. He, he, he!

KAISA. Vieläpä se anturanahkakin sentään vähän taipuu. Tulkaa nyt vaan!

VIRVELI (asettaa vitsansa syrjään). Jahka ma jahkamoitten. Noin.
-- Kyllä ne nyt luulevat siellä Vikelässä, että me kuljemme
naima-asioissa. He, he, he! (Menevät perälle, vasemmalle, puhellen.)

GRÖN (mustiin puettuna, tulee oikealta, tähystelee levottomana tielle,
vasemmalle; menee kummulle, varjostaa silmiään, katsellessaan tarkasti
järvelle päin; ihastuu äkkiä ja heiluttaa lakkiaan; tulee alas
synkkänä, mutta levollisempana; menee istumaan kivelle, oikealle, --
Hetken perästä tulee Nimismies perältä kummun yli paitahiasillaan,
kantaen takkia kainalossaan. Katselee ympärilleen, huomaa Grön'in).

NIMISMIES. Huh, huh! Taksvärkkärin työtä se perimelankin käyttäminen,
mitä sitten soutaminen!

GRÖN (hypähtää ylös). No, vihdoin viimmeinkin! (Tervehtii.)

NIMISMIES. Niin juuri, vihdoin viimmeinkin! Annas kun vähän hengähdän.
(Istuu kivelle.) Hoh, hoh! Se on koko saakeli paikakseen tuo Purimon
kurkku. Siinä ei tule hiirenrata vaaksaa pitemmäksi. Melkein samaan
paikkaan joka airon vetämä! Huh! Sen tekee se helkkarin viima, joka
aina kulkee niiden korkeitten kallioitten välitse. Niin! ja taitaa
siinä vähän virtakin käydä vielä kaupan päälle. Harvoinpa se jäätyy
pakkasillakaan. Se on oikea purimo, se!

GRÖN (istuu). Sinä olet oikeassa. Se on purimo. Ja purimo on talokin.
Vaikea on läväistä kumpaistakin.

NIMISMIES. Hah! Mitä lempoa? Mitä valitusvirttä tuo on? Nyt sinä olet
toiveittesi perillä. Nyt on sinun hääpäiväsi. Olet sulhanen, rikkaan
morsiamen sulhanen... Olisiko jotain tapahtunut? Suu puhtaaksi heti!

GRÖN. Tapahtunut ei ole mitään! Ei entistä enempää. Mutta minä pelkään,
että jotain tapahtuu.

NIMISMIES. Mitä jotain? Mitä nyt voisi tapahtua. Kaikki tapahtuminen
vastaisuudessa on myöhäistä. Sinä vihitään tänään ja huomenna sinä
maksat velkasi, olet kaikista vapaa ja -- Roope saa pitkän nenän
uhkauksestaan. Jos hän huomenna tulee vaatimaan tiliä Purimon
holhoojalta, niin saa hän tekemistä Purimon isännän kanssa.

GRÖN. Jospa nyt edes oltaisiinkin jo huomisessa päivässä! Nämät
häätoimet --

NIMISMIES. Hoh, hoh! Ymmärrän, ymmärrän. Minä vaan ihmettelen, mitenkä
sinunlaisellasi miehellä ja siinä ijässä enää voi olla tuollaista
sulhaspojan arkuutta. No, hiidessä! Minkätähden sinä sitten täällä
hikoilet ja venytät aikaa. Mennään häätaloon ja annetaan sen tempun
luistaa tavallista vikkelämmin. On kai pappi jo tullut?

GRÖN. On tullut ja tuonut poikansa mukanaan.

NIMISMIES. Jahah! Se nuori juristi. Minä tiedän.

GRÖN. Niin, hän. Tiedätkö -- minä pelkään sitä miestä.

NIMISMIES. Pelkäät? Hahaha! Sinä pelkäisit häntä! Sinä sellaista
nulikkaa.

GRÖN. Minä en oikeastaan pelkää häntä. Minä pelkään hänen intoaan. Hän
on liian paljon alkanut sekaantua Purimon asioihin. Hän on julkisesti,
suuressa nimipäiväseurassa pappilassa, moittinut oikeutta, sinua ja
minua, ylipäänsä koko menettelyä tuossa Roopen jutussa.

NIMISMIES. Hoo! Moittikoon, minkä hän jaksaa! Suuret sanat eivät suuta
halkaise.

GRÖN. Viimme sunnuntaina puhutteli hän Hilmaa kirkon mäellä. En tiedä
mitä mahtoivat keskustella. Hilma ei puhu mun kanssani, ei hyvällä,
eikä pahalla. Hän on tullut kokonaan mykäksi. Ainakin minun parissani.
Se se erittäinkin vaivaa ja rasittaa minua. Se panee minun luulemaan
yhtä ja toista, Minusta tuntuu kun olisi jotain tekeillä minun selkäni
takana. Mutta mitä, sitä en tiedä. Ja sehän se tuottaa pelkoa, kun ei
tiedä mitään, kun ei ole mistään varma.

NIMISMIES. Varma? Jos nyt kukaan on varma asemastaan, niin sinä saat
olla. Sinä olet ihan suotapäällinen, ihan akkamainen tuossa pelossasi.

GRÖN. Saattaa niinkin olla. Mutta kun kerran epäilys iskee, niin sitä
on vaikea poistaa. Minä epäilen ja olen levoton. Minusta tuntuu, että
kaikki muut ihmiset tietävät minun asioistani paljon enemmän kun minä
itse. Ja se tulee juuri siitä, että Hilma puhuu muitten kanssa, mutta
ei minun kanssani. Minä en saanut rauhaa. Minä riensin tänne odottamaan
sinua. Siellä en enään voinut olla. Minä pelkäsin katsoa ihmisiä
silmiin, pelkäsin puhutella heitä. (Nimismies aikoo puhua.) Kuule, yksi
seikka vielä. Miksi sinä juuri täksi päiväksi asetit sen piiskaus
toimen. Se voisi pahasti vaikuttaa Hilmaan, jos hän saisi sen tietää,
varsinkin -- ennen vihkimistä.

NIMISMIES. Ennen! Ennen tai jälkeen! Sinä nyt olet tänään oikea
ennakkoluulo, lihassa ja veressä. No, ei se aivan sopivaa taitanut
olla. En tullut sitä ajatelleeksi muulla tavalla, kun: yksi tie, kaksi
asiaa. (Nousee ja pukee takin päällensä.)

GRÖN (hetken mietittyään). Piru hänellä sittenkin taitaa olla
nahassaan, sillä meidän juristillamme. (Nousee.) Hänen käytöksensä oli
niin omituinen minua kohtaan äsken, kun tapasin hänet tuolla pihassa.

NIMISMIES. Kyllä minä sen pirun hänen nahastaan pinnistän, jos hän vaan
aikoo sekaantua minun asioihini. Parasta että hyväksi aluksi alan
juttuni hänen kanssaan jo tänä iltana. -- Mutta mennään nyt jo
helkkarissa, ennenkun nostetaan huhu sulhasen karkaamisesta. Saanko
minä kuitenkin ensin sanoa sinulle erään sananlaskun, jota sinä ennen
muinoin, miehuutesi päivinä, pidit mielilauseenasi?

GRÖN. Mitä sinä tarkoitat minun miehuuteni päivillä?

NIMISMIES. Sinun entisyyttäsi. Minä luulen, että sinä olet jo väsynyt
voittamiseen. Sinun kohtalosi alkaa viedä sinua mukanaan.

GRÖN (ajattelee, sitten äkkiä). Mitä sananlaskua sinä tahdoit
muistuttaa minulle?

NIMISMIES. "Rohkea rokan särpii, pelkuri piiloon kömpii."

GRÖN. Se oli oikea muistutus oikealla ajalla. Sitä sinun ei tarvitse
sanoa minulle toista kertaa. Minä tahdon palata entisyyteen, tahdon
olla kohtaloni herra. Lähtekäämme! (Menevät oikealle.)

(Kaisa ja Virveli tulevat vasemmalta).

KAISA. Koettakaa, Virveli kulta, nyt kerran olla sääliväinen. Ei
hyväntahtoisuus ihmistä koskaan ojasta allikkoon ahdista. Kas tässä!
Tämän te saatte, jos...

VIRVELI. Mitä pernalesta? Kolmi ruplanen! (Kurkistaa ympärilleen.) No,
no! Koska asia on siitä painosta, niin yritetään sitten olla ihmisiksi.
Te mar mahdatte olla helläsydäminen raasu sentään. Jumala teitä
siunatkoon!

KAISA. Se on koko minun omaisuuteni, mutta sen annan hyvillä mielin,
sen Roopen tähden. Antaisin kyllä enemmänkin, jos vaan minulla olisi.

VIRVELI. Vai on tämä teidän säästönne! Ottakaa se takaisin sitten.

KAISA. En ota. Minä annoin sen Roopen tähden. Pitäkää se vaan!

VIRVELI. Älkää tupatko minulle ainoata ropoanne. Sydän se on sentään
minunkin rinnassani. Kyllä minä tiedän, että haineesti sen itsekin
tarvitsette. On niitä tunteita piiskurinkin paidan povessa. Tuossa on
rahanne!

KAISA. Mutta mitenkäs sitten Roopen...?

VIRVELI. Teidän tähtenne minä teen toivonne mukaan ilman rahojakin.
(Pyyhkii kyyneleen.)

KAISA. Kiitoksia vaan! Kyllä Jumala teille hyvyytenne palkitsee.

VIRVELI (koettaa päästä entiselleen). Eikös pernaleessa tuolla jo
tulekin jahtivouti. Tuleepa hyvinkin, vanginkuljettaja ja Roope
kantapäillä. -- Pieni karaistus ei tee miestä huonommaksi. (Ottaa
ryypyn.) Äh -- häh! Tahdotteko tekin, Kaisa muori? Ei pikkunen
pillastuta?

KAISA. Minäkö nyt ryyppäisin? En elämässäni! Laittakaas minua nyt
istumaan taas!

VIRVELI. Muija-vainajani otti usein naukun, kun närästi taikka hiukasi
sydänalaa.

JAHTIVOUTI (tulee Roopen ja vanginkuljettajan seuraamana). Hyvää
päivää, Virveli! Terveeks'!

VIRVELI. Terveeks', terveeks', eikä sairaaks'! Mitäs hyvää
jahtivoudille?

JAHTIVOUTI. Eipä erittäin. Tiedättekö jos pefallningsmanni on jo tullut
kylään?

KAISA. Tuli se äsken. On kai tuolla häätalossa.

JAHTIVOUTI. Odottakaas sitten niin kauvan, minä menen hakemaan. Istu
tuonne tien pohkeelle Roope siksi aikaa. Siinähän on Kaisamuorikin,
vanha tuttava sulle. (Menee oikealle.)

VIRVELI (poistuu toiselle puolen, vanginkuljettajan luo). Mene vaan
istumaan ja kysymään miten kotona voidaan!

ROOPE (on tullut näyttämölle alakuloisena, pää painuneena. Hän on
jalkaraudoissa, vanginvaatteissa ja kantaa myttyään. Menee Kaisan luo,
tervehtii häntä ja istuu hänen viereensä. Rupeavat molemmat itkemään).

VIRVELI (vanginkuljettajalle). Pernaleen helläluonteinen miehekseen
sekin, tuo Roope. Itkis häntä saakeli, kun kerran on itsensä tuohon
tilaan laittanut. -- Tahtookos Vinnari vähän sydämmen lämmitystä? Kun
on aikaa, niin ryypätään pikkusen.

VINNARI. Takka, takka!

VIRVELI. Kas nyt tuota, kun itkevät molemmat. Pernaleen ämmä kun siihen
jäikin häntä poruttamaan.

VINNARI. Se on ollut niin synkällä mielellä, se Roope, siitä asti kun
tuomio julistettiin, ettei ole syönytkään. On istunut vaan kun mykkä,
pää käsien välissä. Houruksi olen pelännyt hänen tulevan. -- Onkos
Virvelillä yhtään navetan takaisia saatavilla?

VIRVELI. Taitaa vähän olla puruja massin pohjalla.

(Pistävät tupakkaa suuhun ja jatkavat keskustelua.)

KAISA. Oletkos saanut mitään tietoja Purimosta?

ROOPE. En juuri ole niistä välittänytkään.

KAISA. Etkö ole välittänyt? Olisitko voinut unohtaa kotitalosi?

ROOPE. Mitä muisteltavaa minulla olisi siellä?

KAISA. Hyvänen aika sinua! Siellähän on sinun ystäväsi.

ROOPE. Ystävänikö? Ei sellaisia minulla ole.

KAISA. Suotta sinä kokeilet kovaluontoisuutta Roope. Kyllä sinä tiedät,
että Hilma ja...

ROOPE (tekeytyy välinpitämättömäksi). Hilma, niin. Mitenkä hän jaksaa?
Olen kuullut, että hänen häitään pitäisi kohta vietettämän.

KAISA. Tänäänhän ne ovat.

ROOPE. Tänään?

KAISA. Kohdakkoin kai alkaa vihkiminen.

ROOPE. Tänä päivänä! Hahaha! No niin! Sopiihan se hyvin. He vihitään
samaan aikaan kun minä riipun piiskuritolpassa. Sepäs mahtaa olla suuri
ilo heille!

KAISA. Roope, Roope! Älä tuomitse Hilmaa! Se kurja on saanut kärsiä
yhtäpaljon kun sinäkin. Niin on käynyt kalpeaksi kun kuolema. Tuskin
tuntisitkaan häntä enään.

ROOPE. En minä aio tulla tutustumaankaan hänen kanssaan.

KAISA. Ole nyt jo! Vihoitathan Jumalankin tuollaisilla puheilla.
Ilmankin Hilma rukka on yrittänyt mielensä perästä sinun
vapauttamistasi, vaikka eihän se paljoakaan ole auttanut, kun ei sen
enemmän ymmärrä niitä asioita ja kun rustmestari vielä toimitti hänet
pois koko tienoilta.

ROOPE. Kuinka! pois tienoilta?

KAISA. No, vallan sinne Tyrvääsen se Hilman lähetti, sinne sisarensa
tykö.

ROOPE. Mutta minkätähden Hilma antoi itseänsä noin vaan lähetellä?

KAISA. Eipä siinä muukaan auttanut. Kun se ei kerran naimisiin tahtonut
mennä, niin piti sitä ainakin poistua ihmisten silmistä täältä
kotipuolelta.

ROOPE. Minkätähden?

KAISA. Se on nyt sellainen ummessa pidettävä asia, jota ei täällä vielä
tiedetä. Mutta saa kai sen sanoa sinulle. Siellä näetkös Hilma synnytti
lapsensa. Hän tahtoi itse tulla oikeuden eteen todistamaan ja puhumaan
sinun puolestasi. Mutta, mitäs raukka! Niin huono hän oli isoja aikoja,
että tuskalla hengen kipinä säilyi hänessä.

ROOPE. Mutta mitenkä se naimisjuttu sitten päättyi? Rupesiko Hilma
katumaan kauppojaan?

KAISA. Hilmako? Kuinka sinä voit hänestä puhua noin ilkeästi? Häpeä
vähän! Sinun tähtesi Hilma perästäkin suostui.

ROOPE. Minunko tähteni?

KAISA. Niin juuri. Kun sinun tuomiosi lankesi, ehdotti rustmestari taas
naimista ja lupasi sillä ehdolla vielä pelastaa sinut. Lupasi hovissa
parantaa asian. Hilma uskoi hänen vakuutustaan ja antoi kuuluttaa
itsensä. Mitäpä siinä muutakaan olisi edessään, nuorella tytöllä, joka
makasi lapsi-vuoteella. Hän luuli sillä pelastavansa sekä itsensä että
sinut.

HILMA (tulee kiihkeästi oikealta. Hän on puolittain hääpuvussa.
Hivukset ovat hajalla). Onko se totta mitä kerrottiin? (Pysähtyy äkkiä,
kun huomaa Roopen raudoissa.)

ROOPE. Hilma?

KAISA. Herra siunatkoon! Kesken häitäkö sinä tänne syöksyt?

HILMA. Ne eivät sitten perästäkään ole sinua vapauttaneet! Tänä päivänä
-- tällä hetkellä sinä tulet piiskattavaksi?

ROOPE. Niinpä tuo näyttää käyvän.

HILMA. Oh! Kuinka katalasti minua on petetty! (Vaipuu itkien Kaisan ja
Roopen välille.)

KAISA. Hilma kulta, älä nyt itke. Tässä on muitakin ihmisiä. Ne niin
katsovat sinuun. Olethan sinä jo itkenyt tarpeeksi. Roopeenkin
sellainen vaikuttaa pahasti. Sinun pitäisi häntä lohduttaman ja
rohkaiseman. Hänen tilansa on tällä hetkellä kurjempi kuin sinun.

HILMA. Hänen kurjuutensa minua kaiveleekin. Omaani olen jo tottunut.

KAISA. Voi, voi! Kuka nyt ehtikin sitä sinulle supattamaan. Olisit
saanut olla tietämätön koko asiasta.

HILMA (lakkaa itkemästä). Tietämätönkö? Ei, muori. Jumalan onni, että
tästä kerrottiin minulle. -- Voi, Roope hyvä! Jos sinä voit minulle
anteeksi antaa, niin tee se. Noita rautoja kannat sinä minun tähteni.

ROOPE. Mitä sinä sanoit?

HILMA. Purimoa ja minua voittaakseen keksi rustmestari tämän
jumalattoman keinon. Hän pelkäsi että meistä tulisi pari. Hän tiesi
että minä -- rakastan sinua.

ROOPE. Sinä rakastat minua ja kuitenkin...?

HILMA (painaa päänsä alas).

KAISA. Sinua on vietelty, kauheasti eksytelty, lapsi raukka. On sitä
langennut enkelikin, saati sitten turvaton tyttö.

HILMA. Minä itse olen eksyttänyt itseni kaikkein enemmän. Minä en
tiennyt, en ymmärtänyt, että sisaren rakkaudessa piili oudompiakin
tunteita. Minä olen syypää. --

ROOPE. Oma syymme ei olisi upottanut meitä näin pitkälle. Mutta
loppuhan siitä tulee tästäkin. Kaikki on aikansa tässä maailmassa.
Totta Jumal'auta onkin, aikansa kutakin.

KAISA. Sinä olet kauhea!

ROOPE. En niinkun pitäisi. Rustmestarin on syy tähän kaikkeen. Hänen
ansiostaan on Hilma tuossa kurjuuteensa nääntyä. Hänen ansiostaan
kannan minä rautoja jaloissani. Hänen ansiostaan olen kohta merkitty
elämänijäkseni. Merkitty varkaaksi. (Nousee.) Ymmärrättekö mitä
merkitsee, kun rehellinen ihminen saa kantaa varkaan nimeä? Ihmiset
osoittavat sormellaan ja ilkovat jo pelkkää lähestymistäkin. Oh! Se on
kauheata! Kauheata. Mutta olkoon! Ja tulkoon vielä kahta kauheammaksi
tämä elämä! Minun kostoni ei siitä sorru. Se hurjistuu ja eristyy vaan.

KAISA. Jumala meitä auttakoon! Hulluksihan tuo kivaantuu.

HILMA (pakoittaa hellästi Roopea istumaan). Roope! Minä rukoilen sinua,
malta mieltäsi. Taivu koetusten alle ja anna anteeksi vihamiehellesi.
Minä oikeastaan olen syypää sinun kauheaan kohtaloosi. Minä onneton en
tuntenut rakkauttani, ennenkun -- ennenkun sinä siitä puhuit. Mutta
usko minua Roope! Lapsuutemme muistojen nimessä, usko minua. Se rakkaus
on koettanut parantaa kaikki, vaikka se ei ole sille onnistunut.
(Nousee.) Nyt se vielä koettaa sovittaakin kaikki, vaikka ei sekään
onnistuisi.

TILTA (juoksee oikealta). Sus siunatkoon sitä Hilmaa! Tännekkö se
lensikin kesken kaikkea? Kaase kiertää, kun viipperä, päästä pyörällä,
ja hakee teitä. Onneksi satuin minä näkemään kamarin ikkunasta
minnepäin te juoksitte ja kippasin heti perässä hakemaan.

HILMA. Minä tulen, minä tulen -- Roope, lupaa minulle, että tulet heti
Purimoon -- häätaloon, heti niin pian kun täältä pääset. Kaisa, älkää
palatko kotia ilman häntä! Sinun pitää näkemän, Roope, miten rakkaus
sovittaa. (Syöksee pois oikealle. Tilta seuraa.)

ROOPE (nousee). Hilma!

KAISA. Hyvä Jumala! Mitä se mahtaa aikoa? Jos ei vaan tapahtuisi mitään
onnettomuutta!

ROOPE. Hän sovittaa kaikki. Ettekö kuullut mitä hän sanoi! Hän sovittaa
kaikki!

KAISA. Niin, niin! Kyllä se niin sanoi. Siksipä minä pelkäänkin. Voi,
voi! Minä pelkään uusia onnettomuuksia.

ROOPE. Sovitus tuottaa ainoastaan onnea.

(Kyläläisiä tulee oikealta.)

RÖYHIÖ. Täällähän se jo näkyy olevan odottamassa selkäsaunaansa, tuo
hevosen varas. Ha, ha, ha.

ROOPE (herää todellisuuteen). Hevosen varas! (Vaipuu entiselle
paikalleen.)

KAISA. Paholainenko sinuakin, veulosuuta joka paikkaan traksii.
Pysyisit kerrankin poissa ihmisviljoilta, senkin -- veulosuu.

RÖYHIÖ. Missä haaska, sinne korpit kokoontuvat. Eikös muori sitä tiedä?

KAISA. Sinä olet oikeen korpiooni, sinä. Koko pitäjään pahennus.

RÖYHIÖ. Siksipä tulinkin täältä hyvyyttä noutamaan. Onhan se
terveelliseksi opiksi, kun näkee lähimmäisensä saavan pikkusen
satikutia pahoista töistään. Ha, ha, ha!

ERÄS MIES. Kas niin, Röyhiö! Sana sanasta ja kaksi parhaasta.

2:NEN MIES. Älkää menkö muori syhymättä saunaan. Ei sen pojan kanssa
kukaan kestä, niinkauvan kun suukopu auttaa.

RÖYHIÖ. Kylläpäs sinä nyt olet oikeen maata myöden Roope rukka. Ei se
juuri ole sinun tapaistasi. Mutta joka itsensä alentaa, se yletään.
(Kyläläiset nauravat.) Tampereen markkinoiltakos sinä olet ostanut nuot
sukkanauhasi? Häh!

VIRVELI. Älä härnää liiaksi! Jahka ne sukkanauhat riisutaan, niin
taitaa sinun periä käpälämäki.

RÖYHIÖ. Oho! Ei se ole jänikseksi tämäkään mies.

VIRVELI. Vallesmanni tulee jo. Olkaa hiljaa nyt.

NIMISMIES (tulee. Häntä seuraa joukko hääväkeä. Hän asettuu
etunäyttämölle. Kansa ympäröitsee häntä. Sill'aikaa Jahtivouti,
Vanginkuljettaja ja Virveli riisuvat Roopen ja sitovat tolppaan). Koska
Roope Matinpoika Korpela viimme pääsiäistä vastaan yöllä Purimon
talosta on varastanut yhden suotin valakka hevosen ja rikoksestaan
kiinni saatuna vedetty kihlakunnan oikeuden tutkittavaksi, ja koska hän
mainitussa oikeudessa on havaittu täydellisesti syypääksi yllämainittuun
varkauteen, on kihlakunnan oikeus tuominnut hänet Roope Matinpoika
Korpelan, saamaan ensikertaisesta varkaudesta kahdeksan paria raippa
vitsoja, kolme lyöntiä kullakin parilla, joka toimitus nyt tulee tällä
paikalla tapahtumaan, asianomaiselle rangaistukseksi ja yleisölle
varoitukseksi. (Ottaa kellonsa ja menee seisomaan tolpan juurelle.)
Toimitus saa alkaa!

Esirippu alas.




VIIDES NÄYTÖS.


Purimon sali, joka on sisustettu herraskuosiin, vaikka raskaasti ja
kömpelösti. Peräseinällä, sohvan yläpuolella, kirjaimet H. P. ja T. G.
-- Oikealla puolen tuoleilla istuu isäntiä ja emäntiä jäykissä
asemissa! Naisilla on krinuliivit. Vasemmalla puolen istuu herrasväkeä
sohvilla ja tuolilla. Esiripun noustessa herrasväki juo kahvia.
Talonpojille tarjotaan sitä parast'aikaa. Nimismies istuu sohvan
kulmassa lähinnä sohvan reunaa. Ylioppilas tuolilla hänen vieressään.
Kirkkoherska ja lukkari peräsohvalla. -- Katajan hakoja lattialla.

ERÄS HERRA. Anteeksi! Mihin aineesen herrat niin kiihkoisasti ovat
kiintyneet?

YLIOPPILAS. Mistäpä lakimiehet muusta osaisivat puhua kun ammatistaan.

HERRA. Uh! Ne ovat niin inhottavia nuot käräjäjutut.

YLIOPPILAS. Totta kyllä. Toisinaan ne ovat hyvin inhottavia, varsinkin
äskeisessä tapauksessa. (Jatkavat keskustelua.)

1:NEN EMÄNTÄ (koettaa toisen emännän länninkiä). Kas kun minä luulin,
voi hyvänen aika, kuinka sitä erehtyy, kun minä luulin, että emännän
länninki oli paramattoa.

2:NEN EMÄNTÄ. Ei. Omakutoista se vaan on.

1:NEN EMÄNTÄ. Niin aina. Kyllä minä sen nyt jo näen. On sillä sentään
vähän eroa. Minun on oikein täyttä paramattoa.

2:NEN EMÄNTÄ. Niin näkyy. Mutta tämän morsiamen länninki vasta muhkea
mahtaa olla. Se on oikein kaupungissa tehty.

1:NEN EMÄNTÄ. Niin. Se onkin kai tehty tuohon uuteen herrasväen
tyyliin. Mutta ei sitä sentään niin sopisi treiskailla talonpoikaisen
ihmisen, vaikka onkin rouvaksi pääsevinään.

2:NEN EMÄNTÄ. Sanos muuta! (Jatkavat keskustelua.)

1:NEN NEITI. Rustmestariko?

2:NEN NEITI. Niin juuri. Eikö hän sinunkin mielestäsi ole kaunis mies?

1:NEN NEITI. On. Kyllä hän on kaunis. Mutta kaikkien enin miellyttää
minua hänen varmuutensa ja reippautensa. Hän näyttää niin voimakkaalta
ja miehekkäältä.

3:MAS NEITI. Kaikkia vielä! Jos hänellä on vähän ryhtiä, niin on hän
sen saanut sotaväessä. Ja hänen kauneuteensa on sekoitettu niin paljon
raakuutta, että hän on melkein vastenmielinen.

2:NEN NEITI. Vastenmielinen? Hän on ehdottomasti pitäjämme komein
herra. Minä olen aina ihaillut häntä. Ja niin tekevät kaikki naiset.
Sinä taidat olla ainoa poikkeus.

1:NEN NEITI. Usko sinä Klaaraa. Kerrottiinpa viimme vuonna, että sinä
olit hyvin ystävällisellä kannalla rustmestarin kanssa.

2:NEN NEITI. Ai, ai! Se on totta. Kuule! Etkös muista miten kerran
sanoit, että hän on oikeen miesten esikuva.

1:NEN NEITI. Niin, niin. Se oli siihen aikaan. Mutta nyt taitaa olla
pikkusen mustasukkaisuuden sekoitusta tuo vastenmielisyys. Hahaha!

3:MAS NEITI. Kun te viitsitte! (Jatkavat keskustelua.)

1:NEN EMÄNTÄ. Niin juuri. On sekin mukavaa, ett'ei ole oikeata emäntää
tällaisissa pitokomennoissa.

2:NEN EMÄNTÄ. Niin. Kun kerran on omaisia. Se rustmestarin sisarhan
olisi ollut juuri omiansa. Kun kerran oli täällä ja laatusteli koko
viimme talvenkin, niin olisi sitä nytkin voinut tulla.

1:NEN EMÄNTÄ. Olis mar' hyvinkin. Mutta kun kerrotaan että Hilma olisi
ollut pikkusiin päin silloin, kun matkusti sinne Tyrvääsen, ja että se
kamprelska nyt hoitaa sitä lasta siellä.

2:NEN EMÄNTÄ. Älkää hyvä ihminen! No, voi mun päiviäni! En minä ole
kuullutkaan. (Jatkavat keskustelua.)

1:NEN ISÄNTÄ. Kyllä siitä Purimo jalkojansa myöden taitaa hoiperrella.

2:NEN ISÄNTÄ. Ja niinkun se isäntä vainaja oli tyystä ja koittavainen.
Mutta pojasta polvenmuute, sanotaan.

1:NEN ISÄNTÄ. Kun isäntä ja emäntä yht'äkkiä muuttuvat
herraslaakaisiksi, niin tietäähän sen, ett'ei siitä hyvää koidu.

Kamarin ovet perällä avataan. Ensin tulee Kirkkoherra ja asettuu
paikoilleen perällä sohvan eteen. Sitten seuraa teltan kantajat, jotka
asettuvat kirkkoherran eteen ja nostavat teltan. Sitten tulee
morsiuspari, joita seuraa kaksi morsiuspiikaa ja kaksi sulhaspoikaa.
Hääväki on noussut seisalleen.

KIRKKOHERRA. Rakkaat ystävät, Teofilus Grön ja myös Hilma Katariina
Purimo, teidän pitää tässä visusti tietämän, että Jumala itse on
aviokäskyn säätänyt, ja on pannut miehen vaimon pääksi, että hänen
pitää oleman sen esimiehenä ja hallitseman häntä parhaaksensa Jumalan
pelvossa, häntä rakastaman ja kunniassa pitämän, usein hänen
heikkouttansa kärsimän, ja antaman niinkun pyhä Pietari sanoo,
vaimolliselle astialle niinkun heikommalle, hänen kunniansa.

Samalla muotoa pitää myös vaimon kuuleman miestänsä, rakastaman häntä,
päänänsä ja esimiehenänsä pitämän, ajatteleman että hän miehen
apulaiseksi luotu on. Hänen pitää kaiketi itsensä niin käyttämän, että
hän miehellensä kelpaisi, jolle hän on apulaiseksi annettu. Päältä
iskein: miehen ja vaimon pitää keskenänsä toinen toistansa rakastaman,
ja vielä enemmän kun isää ja äitiä. Niin heidän avioliittonsa pitää
oleman onnellisen ja autuaallisen, jonka me myös kaikki yhteisesti
tälle pariskunnalle sydämmestämme toivotamme. Amen.

Minä kysyn sinulta Teofilus Grön, Jumalan seurakunnan läsnäollessa, jos
sinä tahdot ottaa tämän ihmisen Hilma Katariina Purimon aviovaimokses,
ja rakastaa häntä myötä- ja vastoinkäymisessä?

GRÖN. Tahdon.

KIRKKOHERRA. Minä kysyn sinulta Hilma Katariina Purimo Jumalan
seurakunnan läsnä ollessa, jos sinä tahdot ottaa tämän miehen Teofilus
Grön'in aviomiehekses, ja rakastaa häntä myötä- ja vastoinkäymisessä?

HILMA (matalalla äänellä, mutta varmasti). En.

(Yleinen hämmästys.)

GRÖN. Mitä sinä ajattelet?

KIRKKOHERRA. Ajattele, ennen kun vastaat. (Painavammin.) Minä kysyn
sinulta Hilma Katariina Purimo, Jumalan seurakunnan läsnä ollessa, jos
sinä tahdot ottaa tämän miehen Teofilus Grönin aviomiehekses, ja
rakastaa häntä myötä- ja vastoin-käymisessä?

HILMA (varmasti). En tahdo.

NIMISMIES. Perhanan tollo!

KIRKKOHERRA. Morsian on kieltäytynyt. Vihkimis-toimituksesta ei siis
tule mitään.

(Teltan kantajat laskevat silkin alas. Hääväessä vilkkaita
kuiskailemista. Alkavat vähitellen poistua.)

GRÖN (Hilmalle). Tiedätkös sinä, mitä sinä nyt teit!

(Hilma tulee alas oikealle. Grön menee kamariin.)

YLIOPPILAS (menee Hilman luo ja ottaa häntä kädestä). Minä kunnioitan
teidän rohkeuttanne ja uljuuttanne. Sellaisella teolla mahtaa olla
vankat syyt tukenaan. Koettakaa nyt rauhoittua. Te näytätte niin
kiihkoiselta. (Menee nimismiehen kanssa jutellen.)

KIRKKOHERRA (Hilmalle). Te menettelitte omituisella tavalla. -- Te
olette pilkannut Herran pyhittämää toimitusta. Rukoilkaa Jumalalta
anteeksi syntiänne, saadaksenne rauhan omalle tunnollenne. Punnitkaa
katuvaisella sydämmellä rikoksenne painoa. (Menee.)

1:NEN NEITI. Tämähän nyt vasta oli skandaali. Hyi tuommoista! Mikä hän
on olevinaan, kun kehtaakin.

2:NEN NEITI. Mitäs häpyä tuollaisilla on! Se on ihan hirmuinen
skandaali rustmestarille.

3:MAS NEITI. Tuo tuossa ei näy pitävän rustmestaria niin kauniina ja
miehekkäänä kun moniaat. Hahaha!

1:NEN NEITI. Kyllä hän nyt aina tuollaisen löntön arvoinen on.

2:NEN NEITI. Lähdetään pois jo! Mitä täällä enää on tekemistä, (menevät
puhellen.)

1:NEN EMÄNTÄ. Ihan suotta se tuon länninkinsä noin viiniksi on
laittanut.

2:NEN EMÄNTÄ. Sanos muuta! Olisi tuota varten huonompikin tepsinyt.
(Niiaavat ovella ja menevät.)

1:NEN ISÄNTÄ. Ei kai tässä enään ole oleskelemista.

2:NEN ISÄNTÄ. Mitäpäs täällä. Kuivalta tää tuntuu parilla
kahvikuppusella. Olis sitä aarakkipunssi- tai totiklasi pitänyt saada
huulilleen.

1:NEN ISÄNTÄ. Hukkaan ne humalat taisi huipata tällä kertaa.

3:MAS ISÄNTÄ. Pois kai pitää. Eihän ne pidot parane, jos ei vieraat
vähene.

1:NEN ISÄNTÄ (yskäsee ja menee Hilman luo). Hyvästi nyt ja kiitoksia
paljon! Parhain se taitaa näin olla. Ainakin talon puolesta. Hyvästi!

3:MAS ISÄNTÄ. Hyvästi vaan! Sinussa on isävainaajasi yksipäisyyttä. Se
oli Tuomas vainaajakin sellainen. (Menevät.)

HILMA (katselee ympärilleen. Menee vasemmalle. Lyyhistyy sohvaan).

GRÖN (tulee kamarista. Näkee Hilman, kohottaa nyrkkiänsä ja aikoo
syöksyä Hilmaan käsiksi, mutta malttuu ja seisoo hetken tuijottamassa
häneen. Alkaa kävellä kiivaasti edestakaisin. Vetää kiinni jonkun oven
joka on jäänyt raolleen. Pysähtyy Hilman eteen). Katala! (Hilma
säikähtää. Nousee ja aikoo mennä.) Pysy paikoillasi! Piruko sinua
riivasi tuollaiseen tekoon? Tiedätkös, että olet häväissyt minut,
saattanut minut koko pitäjän pilkaksi? Tiedätkös sen?

HILMA. Minä pidin sanani teille, niin kun tekin piditte sananne
minulle. Lupasitte vapauttaa Roopen, ettekä kuitenkaan...

GRÖN. Vaikene! -- Jos heti paikalla puhuttelet kirkkoherraa ja korjaat
erehdyksesi --

HILMA. En koskaan.

GRÖN. Luuletko sinä noin helposti pääseväsi? Luuletko sinä kaikki
loppuvan siihen, että sinä kiellät? Etkö sinä käsitä, ett'en minä voi
jäädä tällaiseen asemaan. Ymmärrätkö, että minä vaadin ja minun pitää
saada sinulta hyvikettä.

HILMA (aikoo mennä). Tehkää mitä tahdotte. Minulta ette saa mitään.

(Alkaa vähitellen pimetä).

GRÖN (survaisee hänet takaisin.) Kirottu rutale! -- Sinä et hiisku
paikaltakaan, jos et lupaa puhutella kirkkoherraa.

HILMA. Laskekaa minut, tai huudan apua!

GRÖN. Lupaatko? -- Vastaa pian!

HILMA. En.

GRÖN. Ihminen! Ajattele mitä sinä puhut! Sinä et tunne minua tarpeeksi.
Sinä et tiedä mitä minä voisin tehdä.

HILMA. Voikaa te mitä tahdotte. Minä en enään pelkää teitä. Minä olen
tehnyt päätökseni.

GRÖN. Minä julistan koko hääseuralle, että sinulla on lapsi minun
kanssani.

HILMA. Tehkää se jos uskallatte. Sitä enemmän ne teitä halveksivat, kun
minä sittenkin teidät hylkäsin.

GRÖN. Älä kiihoita minua äärimmäisiin asti. Minä olen siinä tilassa,
jossa ihminen voi tehdä mitä tahansa. -- Kirkkoherra on ehkä vielä
täällä. Sano heti hänelle, että olit sairas, ett'et tietänyt mitä teit.

HILMA. Ennen olen ollut sairas, mutta en nyt enään. Ennen pelkäsin
teitä maineeni tähden ja Roopen tähden. Nyt minä olen päässyt niistä
houreista. Roope on kärsinyt rangaistuksensa ja minun maineeni
puhdistuu, kun kaikki asiat selvenevät. Silloin ihmiset ymmärtävät
minua. Ettekö näe, että olen teille kiitollinen, jos te itse
paljastatte kaikki.

GRÖN. Jumalauta, minä vannon, että sinä tulet minun kanssani vihityksi.
Tai jos et sitä tahdo, niin lastasi et sinä enään ikinä näe. Sen minä
piiloitan sinulta ijäksi päiväksi.

HILMA. Minä aavistin, että te senkin tekisitte. Ja sentähden Kalle ja
Miina kaksi tuntia takaperin ajoivat Tyrvääsen.

GRÖN. Äh!

HILMA. Ei taida olla helppo saavuttaa heitä.

GRÖN (hillitysti). Minä en tarkoittanut mitä sanoin. -- (Muuttuu
rukoilevaksi.) Ajattele sitä häpeätä, jonka äsken sain kärsiä, ajattele
minun loukattua rakkauttani, ajattele --

HILMA. Teidän itse-rakkauttanne, sanokaa!

GRÖN. Minun rakkauteniko --?

HILMA. Vaietkaa! Teidän suussanne muuttuu rakkaus kiroukseksi.

GRÖN. Ei, Hilma! -- Älä syytä minua tällä hetkellä. Jos minä en koskaan
ennen olekaan sinua rakastanut, niin nyt minä sen teen. Tällä hetkellä
minä rakastan sinua, minä tunnen sen, rakastan niin totta kun --

HILMA. Lopettakaa!

GRÖN. Sinä et ole koskaan minua ymmärtänyt, etkä koskaan tahtonut minua
ymmärtää. Enkö minä rakastaisi sinua, lapseni äitiä?

HILMA. Älkää puhuko minun lapsestani. Se ei koskaan saa tietääkään,
että sillä on konna isänä.

GRÖN. No hyvä! Tallaa vaan jalkojesi alle minun tunteitani. Tee se,
mutta kärsi myöskin seuraukset. Koska sinä et usko minun rakkauttani,
etkä taivu minun rukouksistani, niin kuulehan sitten tehokkaampia
syitä. Minun asiani ovat joutuneet rappiolle ja minä olen perikadossa
jos en saa niitä korjatuiksi. Ymmärrätkö -- perikadossa! -- Jos sen
ymmärrät, niin ymmärrät myös, että minä olen pakoitettu käyttämään
kaikkia keinoja saadakseni ne asemilleen taas. Ja minä käytänkin niitä.
Ole varma siitä! Minä taistelen äärimmäisyyksiin saakka päämääräni
saavuttamiseksi. Ja jos sinä edes osaksikaan aavistaisit, mitä kaikkea
minun kaltaiseni mies voi, kun hän puolustaa omia elinehtojaan, niin et
sinä noin uhalla asettuisi minua vastaan. (Roope ja Kaisa tulevat
ulkoa.) -- Minä sanon sinulle viimmeisen kerran: peruuta päätöksesi!
Anna vihkiä itsesi! Jos et sitä tee, niin täytyy minun poistaa sinut
tieltäni. -- Sinun jälkeesi perii lapsesi sinut ja minä perin lapseni.

HILMA. Te olette hullu!

GRÖN. Minä saatoin Roopen varkaaksi, minä voin saattaa sinutkin --
itsemurhaajaksi.

HILMA. Uskaltaisitteko --?

GRÖN. Olenhan sanonut, että minun täytyy uskaltaa vaikka mitä.

HILMA. Minä en ymmärrä teitä, enkä pelkää uhkauksianne.

GRÖN. Perkele! Ne eivät ole paljaita uhkauksia. Totta Jumal'auta, minä
tulen myöskin täyttämään ne.

HILMA. Sitä ennen olette te vankeudessa holhouksestanne.

YLIOPPILAS (tulee).

GRÖN. Haah! (Saa suonenvedon tapaisen raivokohtauksen ja hyökkää kiinni
Hilman kurkkuun.) Helvetin portto!

HILMA (lyykistyy sohvalle). Avuksi!

KAISA. Apua, apua!

ROOPE (riuhtasee rustmestarin erilleen Hilmasta). Kavahda murhamies!

YLIOPPILAS. Konna!

GRÖN. Mitä sinulla on täällä tekemistä? Pois varas minun huoneestani!
Pois!

ROOPE. Varas!?

GRÖN (kohottaa nyrkkiänsä). Varas niin! Ruoskittu hevosen varas!

ROOPE. Vaietkaa! (Haparoipi puukkoaan.)

HILMA (juoksee väliin). Roope! Jumalan tähden -- älä saata itseäsi
onnettomaksi.

YLIOPPILAS. Rauhoitu Roope! -- Rustmestari, talttukaa!

ROOPE. Se sana teidän suustanne maksaisi teille henkenne jos käyttäisin
rehellisyyttä, mutta minä tiedän, että pirullisuus on teille
tehokkaampi palkka kuin rehellisyys. Ymmärrättekö, että minä olen
pirullinen, kun en tapa teitä ja päästä teitä kärsimästä tuskia, tuskia
sellaisia, että itse piiskuritolppakin joutuisi häpeään. -- Huomaatko,
konna, että olet takertunut omaan punomaasi! Hilma, sinä olet kostanut
minunkin puolestani.

HILMA (vetää Roopen syrjään). Kostanut kyllä -- mutta olenko myöskin
sovittanut!

ROOPE. Olet. Täydellisesti.

NIMISMIES (tulee). Mitä täällä on tapahtunut? Grön, mitä on tekeillä?

GRÖN. Korjaa huostaasi tuo kirjavaselkäinen hevoshuijari. Hän on
väkivallalla tunkeutunut minun huoneisiini, solvaissut minua ja uhannut
minun henkeäni. Hän on vaarallinen ihmisten turvallisuudelle, jos hän
saa olla vapaajalassa. Toimita hänet heti paikalla pois -- ainakin
tästä talosta. (Aikoo mennä.)

ROOPE (hypähtää Grönin tielle). Herra Krööni! Ei ole hoppu hyväksi,
eikä kiire kunniaksi. Meidän välimme ei ole vielä ihan selvillä.

GRÖN. Rosvo, varas! Pois täältä, tai ammun sinut kun koiran.

ROOPE. Minä vaadin rustmestarin vangitsemista.

GRÖN (peräytyy hämmästyneenä). Mitä?

NIMISMIES. Mies on hullu! Minä käsken sinut --

YLIOPPILAS. Varokaa, herra nimismies!

ROOPE. Minä syytän rustmestaria murhayrityksestä Hilmaa vastaan.

KAISA. Niin, niin. Murhayritys se oli. Rustmestari olisi kuristanut
Hilman, ellei --

NIMISMIES. Valhettelet, ämmä!

YLIOPPILAS. Parhaana pidätte, jos ette sekaannu asiaan tällä kertaa.
Kaikki on totta. Sen minä voin todistaa.

GRÖN. Millä oikeudella --?

ROOPE. Hilman sukulaisena syytän minä rustmestaria holhous-toimensa
väärin käyttämisestä. Niin, herra Krööni! Minä syytän teitä
varkaudesta. Minä tahdon koettaa onko oikeus teille yhtä armelias, kun
se oli minulle ankara. -- Herra vallesmanni! Te olette ennenkin
muistanut velvollisuutenne, ehk'ette nytkään sitä unhota.

GRÖN. Tällainen syytös? Kunnian loukkaus -- raaimmassa muodossa!

ROOPE. Säästäkää tuonnemmaksi nästinokkaisuutenne! Nyt ei ole siihen
aikaa. -- (Kuuluu ääniä viereisestä huoneesta.) -- Kuuletteko?
Tiedättekö mitä väkeä tuolla on? Ne ovat teidän häävieraitanne.
Tahdotteko, että minä kaikkien heidän kuullensa uudistan kanteeni?

HILMA (on juossut ovelle). Hyvät vieraat! Olkaa niin hyvät ja odottakaa
pari minuuttia! (Menee rustmestarin luo.) Jos heti paikalla lähdette
Purimosta ja eroatte holhoja-toimestanne, ettekä koskaan enää palaa
meille, niin menkää -- syyttömänä. (Kuiskaa.) Joku on äidiltä pyytänyt
anteeksi antoa -- isälle.

ROOPE. Olkoon niin, koska Hilma tahtoo. Rustmestari menköön vapaana
syytöksestä, mutta ei syyllisyydestä. Se seuratkoon teitä kaikkialla,
joka paikassa. Se olkoon takeena, että täytätte Hilman toiveet.

YLIOPPILAS. Kummallista! Minä en ymmärrä teidän --

HILMA. Älkää kysykö syitä! Minä pelkään, että ne kadottaisivat arvonsa,
jos ne paljastaisin.

NIMISMIES (Grönille). Taitaa olla parasta, että alistut ja suostut
kohtaloosi.

GRÖN. Kohtalooni! (Katsoo Hilmaan. Astuu askelen häntä kohti ja aikoo
puhua.)

ÄÄNIÄ ULKONA. Morsian ulos! Morsian ulos!

GRÖN (jyrkästi nimismiehelle). Mennään! (Menee. Nimismies ja ylioppilas
seuraavat.)

TILTA (tulee ulko-ovesta kantaen kolmihaaraista kynttilä-jalkaa,
sytytetyillä kynttilöillä).

ÄÄNIÄ ULKONA. Morsian ulos!

HILMA. Roope! Kuuletko tuota huutoa?

ROOPE (synkästi.) Olisitko tahtonut kuulla jatkoa siihen: "eläköön
morsian!"

HILMA. Miksi katkeroitut tuosta? Tällä hetkellä on se minun
vapauteni riemuhuuto. Ja semmoisena se pysyköön, jos Jumala tahtoo.
Minunlaiselleni ei kuulu: "eläköön morsian!"

KAISA. Nuorten mieli, lyhyt mieli. Ikä kasvaa, mieli muuttuu. -- Näin
hyvin, toisin paremmin. Toisin ehkä huonommasti. Muistakaa se!

HILMA (ottaa Kaisaa kädestä). Niin muori! Huonommasti voisi olla.

KAISA (ottaa Roopen kädestä). Muista Roope, että ystävyys kärsimyksen
jaloissa on enempi kun rakkaus menestyksen sylissä.

ROOPE (ojentaa kätensä Hilmalle). Ystävyys ja rakkaus! Valhetta olisi
totuus, jos en niitä tunnustaisi.

KAISA. Jumalan kiitos! Nyt on Purimon tonttu leppynyt.

HILMA. Niin muori, parannus on sovittanut.

ROOPE. Ja sovitus tuottaa onnea.

Loppu.










EPÄILIJÄ.

Kuvaus neljässä näytöksessä.

Kirjoittanut
KALLE AHO.







Ensimmäisen kerran julkaistu 1886.




Ensimäinen Näytös.


_(Kirkkomäellä. Perällä kirkko ja hautausmaa.) (Esiripun kohotessa
pidetään parhaallaan iltakirkkoa. Ihmisiä liikkuu kirkon ympärillä.
Sakastin ovesta työntää suntio ulos UKKO-MÄKÄRÄTÄ, jolla on huonot
liinavaatteet päällä ja virsut jalassa.)_

MÄKÄRÄ.

_(Kumarrellen sakastin rappusilla.)_ Hyvä herra, armollinen
kirkonpalvelija...

SUNTIO.

Ka, mene, mene! Ei tänne saa tulla.

MÄKÄRÄ.

Enhän minä .. suokaa anteeksi.. Olisin vaan kaikessa nöyryydessäni
tullut herran temppeliin.

SUNTIO.

Sinä et kuitenkaan malta olla yhdessä kohden. Juoksentelet ympäri
kirkkoa ja höpiset jonkin joutavaa.

MÄKÄRÄ.

He, hee.. Höpisenkö minä?.. No ei sitten. Tämä pääkartano ei tahdo taas
pitää kutiaan. _(Hän nauraa kähäyttää.)_

SUNTIO.

Senpätähden saat pysyä poikessa.

MÄKÄRÄ.

_(Vedet silmissä.)_ Ni-ni-niinhän tuota pitänee.. Kas, pääsky lensi..
Mutta mitä pahaa minä sitten olen tehnyt, kun sinä minua ajelet kirkosta
pois?

SUNTIO.

Ethän sinä pysy yhdessä kohdenkaan, ja kun pappi saarnassaan muun muassa
sanoi: kyllä herra hullut hoitaa, niin silloin sinä heti ääneen huusit
että kyllä se hoitaa. Sopiiko tämä nyt kirkossa?

MÄKÄRÄ.

_(On hetken alakuloisen näköinen, mutta sitten iloisesti.)_ Mutta
hoitaakinhan se. Mitäs pahaa siinä on?

SUNTIO.

Eihän kirkossa saa huutaa ja juoksennella. Ymmärräthän sen sinäkin.

MÄKÄRÄ.

Niin .. niinhän se on, eihän sitä saisi, vaan kun ne henget viettelevät,
niin minkäpä sille taitaa.

SUNTIO.

Miten ne henget viettelevät?

MÄKÄRÄ.

Nekö? Nehän pitävät Mäkärää aivan narrillaan. Suhkavat kirkossakin
korvaan: juokse, juokse!.. ja silloin täytyy juosta. Toinen tulee ja
kuiskaa: elä vainenkaan juokse, elä vainenkaan juokse, mutta huuda .. ja
minä huudan. Muutoin ne tekisivät kerrassa kummia, niitä täytyy totella.
Kyllä ne kirkossa kumminkin vähän siivommalla ovat, mutta, vie sun, kun
ne kotona vehkeilevät, niin jos siinä ei ole sen seitsemässäkin
höyräkässä. Se pappa-piru on -- koira vieköön -- kaikista ilkein ..
katsos.. _(Hän levittää kätensä ja sormensa, panee naamansa hyvin julman
näköiseksi, irvistää ja hyppää suntioon päin.)_ Näin se tekee.

_(SUNTIO ärjäsee ja vetäytyy säikähtäen taaksepäin.)_

MÄKÄRÄ.

_(Nauraa viekkaasti ja räpyttää silmiään.)_ Ei tämä mitään Ole sen
suhteen.. Vaan niin se tekee ja ottaa kirveen penkin alta ja huutaa:
Mäkärä, pane pää pölkylle! Ja jos minä silloin en olisi tiukkana ja
sukkelana, niin arvaathan sen, mitä se piru silloin tekisi. Mutta minä
hyppään näin ikään .. taaksepäin, kun se tulee kirveineen ja manaan
häntä jumalan nimessä menemään pois. Sitten se vähitellen vetäytyy
jonkun pimeän nurkan kautta pellolle, mutta kauvanhan peijakkaan mustat
silmät sieltä vielä kiiluvat.

SUNTIO.

Katsos peijakasta. Kyllä kai se minua peloittaisi.

MÄKÄRÄ.

Vaarassa niiden kanssa toki onkin tuolla kulkiessaan. Kun vaan kaivon
kohdalle sattuu, niin silloin tuo, joka on kaikista suurin roisto, tuo
Ansgaarius, joka kirkkoonkin tulee .. se tuntuu aivan kuin niskasta
kiini ottavan ja suhkaa: Mäkärä, Mäkärä, hyppää kaivoon! Vaan silloin
minä pyöräytän sitä tuolla lailla .. ja alan juosta sen minkä käpälästä
lähtee.. Kas, kas; tuolla kun oriit tappelevat.

SUNTIO.

_(Juoksee katsomaan.)_ Missä .. missä?

MÄKÄRÄ.

_(Kiiruhtaa sakastin rappusia ylös päästäkseen kirkkoon.)_ Siellä,
siellä.. He, he, he!.. He, he, he!

SUNTIO.

_(Rientää heti Mäkärän perästä ja tapaa hänet kiini vaatteen liepeestä
juuri sakastin ovella.)_ Eläpäs menekään.. Kas peijakkaan, kun oli
sukkela.

MÄKÄRÄ.

_(Vetäytyy siivosti takaisin ja viekkaasti nauraen räpyttää silmiään.)_

Ilmanhan minä vaan säikäytin. Pidä vasta ovesi tarkemmin kiini, ettei
syntinen kirkkoon pääse.. Hähä! Jo tulen.

_(SUNTIO menee sakastiin ja sukkelasti vetää oven kiini jälessään.)_

MÄKÄRÄ.

_(Koettaa aukaista ovea.)_ Lukkoonpahan pani.. Mutta onhan tuolla ikkuna
auki. Kuuleehan sieltäkin.

_(Hän menee varovasti ikkunan luo, ottaa lakin päästään ja kyykistyy
seinävierelle.)_

Niin .. niin .. aivan niin. Ihminen on himoilta hallittu .. joo .. joo
.. synnin orja. Perkeleet ja pahat henget pyytävät häntä alituisesti
kiusaukseen johdattaa.. Aivanpahan asian mukaan pappikin tuolta
saarnastuolista puhuu.. Kas, kas, joko se tuo Ahasveeruskin tulee minua
häiritsemään.. Peijakas, nauraa vaan. Mutta kuule mitä raamatussa
sanotaan: kilvoituksella täytyy ihmisen teitä vastaan sotia. Pakene!..
pakene, sanon minä!.. Eihän peijakas aijo lähteä. Mutta jos minä..
_(Sieppaa kiven maasta ja alkaa ajaa.)_

_(Samassa tulee kirkosta NISKANEN, SAARELAINEN ja RUOTTI monen muun
miehen kanssa. Kaikki ovat he puetut vanhan kansantapaan: körttinuttu
päällä, lapikkaat jalassa ja musta huopahattu päässä.)_

RUOTTI.

No, mitä se Mäkärä taas hurjastelee?

MÄKÄRÄ.

_(Pysähtyy ja pudottaa kiven selkänsä taakse.)_ Niin, tuota .. suoraan
sanoen, ajan piruja pois kirkon mäeltä.

SAARELAINEN.

Hi, hi, hi! Vai piruja. No oikeassa oletkin. Tuleehan pirut tuommoista
kirkkomenoa kuulemaan. Urkuin helinä se viehättää.

MÄKÄRÄ.

Vaan soitollahan Taavettikin Saulista pahan hengen ajoi. Yksiä piruja
kai ne on tähänkin aikaan.

_(Hän menee Saarelaisen luota viekkaasti silmiänsä räpyttäen, ottaa
joltakin mieheltä virsikirjan, panee paksusankaiset lasit nenälleen,
tavailee ja selailee kirjaa, mutta samalla seuraa vilkkaasti
keskustelua.)_

SAARELAINEN.

_(Miesten keskessä.)_ Kaikellaisia pelikaluja sitä kirkkoonkin laitetaan
huutamaan ja parkumaan. Tämäköhän meidänkin kirkosta vielä puuttui?

RUOTTI.

Se on yhä vaan sitä vanhaa paavia.

NISKANEN.

Niinhän se on. Koko kristillisyys on kohta taas yksistään muodon asia,
kansa vieraantuu yhä enemmän pois jumalasta ja ristin tieltä --

RUOTTI.

Mutta me pysymme siinä lujasti kiini.

NISKANEN.

_(Jatkaen.)_ -- sillä harva pappi tähän aikaan herätyksiä vaikuttaa.
Mitä tuommoisestakin saarnasta, jota nyt juuri kuultiin. Mies menee
raamattua selittämään, eikä ymmärrä enempi kuin pukki koko raamatusta.
No se nyt käänteli sitä niin nurin perin kuin Kottlannin aura nurmea.
(Yleinen nauru.)

SAARELAINEN.

Taitaako sokea sokeata taluttaa.

RUOTTI.

Eikö he molemmat kuoppaan lankea.

NISKANEN.

Aivan niin. Siinä juuri on syy kansan suruttomuuteen. Ilmankos jumalan
sitten täytyy rangaista ihmiskuntaa nälkävuosilla, ruttotaudeilla,
rajuilmoilla ja kaikkinaisilla vitsauksilla. Jos sitten on semmoisia,
joille on tullut tosi hätä sielunsa pelastuksesta, niin heitä paikalla
ruvetaan ahdistamaan lahkolaisina kirkon puolelta. Kyllä siitäkin
saatiin kärsiä herännäisyyden ensi aikoina. Monessa muokassa
Ukko-Paavokin oli. Häntä ahdistivat niin papit kuin vallesmannit ja mitä
kaikkia heitä lienee. Mutta se mies kesti.

SAARELAINEN.

Kunpa hän olisi vieläkin seassamme vaikuttamassa.

NISKANEN.

Jottako hän ei sitten ole?

RUOTTI.

Jottako niin luulet, Saarelainen, ettei hän sitten ole seassamme
vaikuttamassa?

NISKANEN.

Hänen henkensä vaikuttaa meissä.

RUOTTI.

Ja me hänen hengessään.

MÄKÄRÄ.

_(Lähestyy Ruottia ja taputtaa hänen suurta vatsaa.)_ Niin tuota ihraa
noin vankasti kasvatamme.. Hi. hi, hi.

RUOTTI.

Pois, koira!

MÄKÄRÄ.

So-soo ristitty!

ERÄS AKKA.

_(Kantaen vehnäsvakkaa lähestyy Ruottia.)_ Eikös isännät osta vehnästä?

RUOTTI.

Onko tämä mikä markkinapaikka? Häh!..

_(Ottaa akkaa käsivarresta.)_

AKKA.

Ei, ei .. enhän minä ole sanonutkaan.. Päästä irti.

RUOTTI.

_(Puulaa akkaa.)_ Häpeämätöin! kaupitse pakanoille, vaan elä ristityille
kirkon mäellä. _(Puulaa häntä uudestaan.)_

_(AKKA kaatuu ja vehnäset lentävät kentälle. Yleinen nauru.)_

AKKA.

_(Hyppää ylös ja uhkaa nyrkillään.)_ Saatanan körttiläiset!

MÄKÄRÄ.

_(Taputellen eukkoa.)_ So, so eukko, ei pahaa pahalla kostaa. Poimitaan
me vaan pois vehnäset, eikä olla tietäkseenkään.

AKKA.

_(Noukkiessaan vehnäsiä.)_ Siinäkö teidän ristillisyys onkin, mokomat
koirahattuset. Onko tuo oikean ristityn työtä tuo? Pthyi!.. Pthyi,
herjat! Teidän päälle nyt ei viitsisi koiraansakaan usuttaa.

_(ERÄS YLIOPPILAS, joka kantaa ylioppilaslakkia päässään, tulee akan
puheen kestäessä kirkkomaalle ja lähenee miehiä.)_

YLIOPPILAS.

Ohoh, onpas eukko kiivastunut. Päivää isännät.

_(Kättelee Niskasta, Saarelaista ja Ruottia.)_

AKKA.

Luulevat saavansa viskoa ihmisten vehnäsiä ympäri kirkkomaata. Sanokaapa
Antti-herrakin, eikö se ole hävytöintä.

ANTTI.

Kuka se niin tekee?

AKKA.

Tuopa Ruotti.

RUOTTI.

Onko sinulla oikeus käydä kauppaa kirkon toimituksen aikana.

AKKA.

On lauantaina, vaan sinulla ei ole oikeutta tehdä väkivaltaa.

ANTTI.

Kumpainenkin taidatte olla yhtä oikeassa.

RUOTTI.

Te vielä puolustatte häntä?

ANTTI.

Enpähän tässä osaa puolustaa paljon kumpaakaan. Eikä asia minua liikuta.
_(Ostaa vehnästä akalta ja antaa Mäkärälle.)_ Kelpaakos Mäkärälle kirkon
mäellä ostettu vehnänen?

MÄKÄRÄ.

Mikä se ei Mäkärälle kelpaisi.. Suuri kiitos, suuri kiitos! _(Työntää
vehnästä suuhunsa.)_

ANTTI.

Nyt lähdetään, Mäkärä, käymään kirkossa mekin.

MÄKÄRÄ.

Ei ne laske minua. Ajoivat äskenkin pois.

ANTTI.

Kyllä laskevat, kun mennään yhdessä.

_(He menevät kirkkoon; akkakin menee pois vasuineen.)_

RUOTTI.

_(Osottaa Anttia.)_ Ja tuostakin vielä pitäisi tulla pappi.

NISKANEN.

Mikäs auttaa. Tehdäänhän tähän aikaan pappi miehestä millaisesta
hyvänsä, joka vaan osaa selvästi lukea sen määrän, mitä papin koulussa
tarvitaan, olipa sisällinen ihminen hänessä sitten minkä hengen lapsia
tahansa.

RUOTTI.

Niin, niin .. niinhän se on tähän aikaan.

NISKANEN.

Ja taitanut ainakin olla niin.

RUOTTI.

Ja-ja taitanut ainakin olla niin.

SAARELAINEN.

Mutta mitenkä minä olen kuullut, ettei hänestä pappia tulekaan.

NISKANEN.

Niin ainakin äitinsä sanoo, että papiksi hän lukee.

RUOTTI.

Ni-niin ainakin äitinsä sanoo.

SAARELAINEN.

Niinhän se äitinsä luulee, vaan voipihan hän eukkoa peijata. Ei se mikä
ihme olisi. Kun minä tässä äskettäin pistäysin hänen kamarissaan, niin
näin siellä kaikellaisia kummallisia kirjoja, joita en luule tarvittavan
papin koulua käydessä.

NISKANEN.

No mitä kirjoja ne olivat?

SAARELAINEN.

Ka, kun ne näet olivat vieraskielisiä, niin minä en saanut niistä mitään
selvää. Mutta joitain philosohviioja ne näyttivät olevan. Oli siellä
sitten senkin laatuisia kirjoja, joissa oli kaikellaisia kuvia ja
eläimiä. Niitä varmaankaan ei luulisi pappien kirjoissa olevan.

RUOTTI.

Vaan jos ne ovat raamatun kuvia.

SAARELAINEN.

Ei, eihän raamatussa puhuta sellaisista sittipörriäisistä. Ja mikä vielä
kummempi: kun minä aukasin muutaman pienen kirstun kantta, niin sinne
kun oli neulain nenään pistetty kaikellaisia paarmoja, kärpäsiä,
hämähäkkiä, hapsinkakkiaisia ja jos jonkinlaisia kuoriaisia, joita vielä
oli niin mahdottoman paljon, että minä ihmettelen, mistä se tuommoisen
paarmajoukon on saanut. Mitä semmoisesta osaa arvella?

RUOTTI.

E-en suinkaan ymmärrä.

NISKANEN.

Ne paarmathan ei taida hänen omiaan ollakaan. Olenhan nuo minäkin
nähnyt. Hän sanoi ne olevan erään matkustavaisen ylioppilaan.. Ja olipa
tuo miten oli, tottapahan eteensä katsoo.

RUOTTI.

Niin, tottapahan katsoo.

NISKANEN.

Paras on, jos jokainen ottaa ensin rikan omasta silmästään ja sitten
malan veljensä silmästä. Paljon on meidänkin seassa semmoista, joka on
korjattavaa ja parannettavaa. Minä olen huomannut monen meistäkin liian
paljon kallistuvan maailman mammonaan.

_(NISKANEN ja SAARELAINEN menevät hiljakseen pois, osa miehiä seuraa
heitä. Toinen osa on pysähtynyt etemmä ja ovat innokkaassa
keskustelussa, mutta puhuvat kuiskutellen. RUOTTI on eronnut Niskasesta
ja menee miesjoukkoon. Kun Niskanen on mennyt etemmä, alkavat he puhua
kovemmin ja astuvat hiljakseen pois.)_

RUOTTI.

Niin missäkö hinnassa tervat ovat Oulussa?

ERÄS MIES.

Niin, että paljonkohan nyt antanevat?

RUOTTI.

Sitäpä minäkään en tiedä. Tervan vienti olisi minullakin sinne ollut,
vaan en lähde summan päälle. Suolojenhan nuo sanovat laskeuneen
hinnassa.

TOINEN MIES.

Vai on.. No sehän sopii, olin juuri aikeessa lähteä suolan hakuun.. Lie
tuossa puheessa perää?

RUOTTI.

Perä siinä on hyvinkin.. _(He menevät pois.)_

_(Urut herkiävät soimasta, kellolla läpätään kolme kertaa ja kansaa
menee pois kirkosta. Siellä on myös Antti ja Mäkärä. ANTIN ÄITI,
NISKALAN EMÄNTÄ ja muita naisia vanhan kansan tapaan puettuina tulevat
hautausmaalta. Kirkon edessä yhtyy Antti ja Mäkärä heihin.)_

ANTTI.

Ka, äitihän täällä on. Hyvää iltaa, emännät.

ÄITI.

Me käytiin isäsi haudalla.

ANTTI.

Vai niin. Minäkin siellä toisinaan käyn istumassa jonakin kauniina
iltana ja ajattelen aina, että minkälainenhan se isä lie ollut, sillä
minä kovin vähän muistan häntä.

NISKALAN EMÄNTÄ.

Antti on aivan isänsä näköinen.

ANTTI.

Vai olen minä.

EMÄNTÄ.

_(Vetäen huivia korvansa taa.)_ Niin mitenkä?

ANTTI.

Että vai olen minä.

EMÄNTÄ.

Niin ainai, sanon, aivan olet isäsi näköinen.

ÄITI.

Hyvin paljon hän sinusta pitikin. Vielä viimeisillään varoitti hän minua
pitämään huolta sinusta, että lapsi kasvaisi kurituksessa ja herran
pelvossa.

MÄKÄRÄ.

Ja kyllä nyt on mammalla pulska poika.

ÄITI.

_(Hymyillen.)_ Niin, onhan se.

EMÄNTÄ.

Mistä te puhutte?

ÄITI.

_(Kovemmin.)_ Mäkärä ilman vaan sanoi että minulla on nyt pulska poika.

EMÄNTÄ.

On kaiketi, ja kohta on pappina.

ÄITI.

Kohtahan se on. Muutapa minulla ei olekaan enää tässä maailmassa
elettävää kuin nähdä sinut, Antti, pappina. Nähdä sinut saarnastuolissa
siellä, ylhäällä ja kuulla sinun julistavan seurakunnalle raamatun
puhdasta oppia.

MÄKÄRÄ.

Varmaan tulee Antista jalo saarnamies, ettei seuduilla toista, ellei
enkeli taivaasta astu alas.

ANTTI.

_(Näyttää alakuloiselta.)_ Oletko niin vakaantunut tuossa, toivossasi,
ettei se voisi haihtua koskaan.

ÄITI.

Ei koskaan. Ennen tahdon kuolla tuossa toivossani, kuin nähdä sinut
jonakin muuna.

ANTTI.

Olisiko se ollut isänikin tahto, että minusta kaikella muotoa täytyy
tulla pappi?

ÄITI.

Käskihän isäsi minun pitämään huoli sinusta. Ja tämän kautta luulen
juuri parhaiten turvanneeni tulevaisuutesi niin maallisesti kuin
hengellisestikin, sillä pappinahan sinä parhaiten muistat pitää huolta
sielustasi.

_(MÄKÄRÄ on kulkenut vaimojoukossa ja katsellut jokaista hyvin
tutkivasti. Pysähtyy nyt Niskalan emännän eteen ja tarkastelee häntä pää
kallellaan.)_

NISKALAN EMÄNTÄ.

Mitä se Mäkärä taas..?

MÄKÄRÄ.

_(Kääntyy Antin puoleen ja nauraa ivallisesti.)_ Olen katsellut, tokko
tuossa koko akkalaumassa löytyy yhtään oikeata kirkkomiestä.. Mutta eikö
mitä.

EUKOT.

_(Alkavat loukkaantuneina ahdistella Mäkärätä.)_ Mitä sillä sanot?
Luuletko itse olevasi parempi! Kyllä et ole yhtään parempi.

NISKALAN EMÄNTÄ.

Mitä hän taas sanoi?

ERÄS VAIMO.

_(Selittäen.)_ Hän sanoo, ettei meistä yksikään ole oikea kirkkomies.

_(MÄKÄRÄ nauraa vatsansa pohjasta.)_

NISKALAN EMÄNTÄ.

Siunaa ja varjele!.. Se roisto vaan nauraa sille.

MÄKÄRÄ.

_(Yhä nauraen.)_ Enkös arvannut .. enkös arvannut.. Tuo eukkoväki, se ei
kestä pienintäkään moitetta. He, he, he! Eukkoparat, vielä on teissäkin
se vanha Aatami.

EUKOT.

_(Keskenään.)_ Lähtään pois, mitä tuon hullun puheista. _(He menevät.)_

MÄKÄRÄ.

_(Antille)._ Aina se on tuo ihminen arka kunniastaan.

_(ERÄS MIES tulee pitkin maantietä, joka kulkee kirkon sivu poikki
näyttämön. Hän kantaa pieniä matkakapineita ympärillään.)_

ÄITI.

_(Huomattuaan miehen, joka lähestyy heitä.)_ Antti, tuolla tulee se
maisteri, joka tässä pari viikkoa sitten kävi meillä.

ANTTI.

Kas, Karihan siellä tulee. _(Menee häntä vastaan.)_

_(ANTIN ÄITI ja MÄKÄRÄ menevät muiden vaimojen jälessä puhellen
keskenään.)_

ANTTI.

_(Karille.)_ Terve tulemastasi takaisin!

KARI.

Bitte sehr!

ANTTI.

Pianpa sinä jouduit. En minä sinua vielä osannut odottaa.

KARI.

Minä koettelin jouduttautua tänne juhannusaatoksi.. Mutta eiköhän istuta
tuohon sakastin rappusille, olen kulkenut jotenkin paljon tänä päivänä.

_(Istuutuvat.)_

KARI.

_(Heittää lakin päästään ja pyyhkii hikeä otsaltaan.)_ Muutoin on
minulla ollut jokseenkin edullinen matka. Löysin sieltä paljon
harvinaisia kasvia, joita minulla ei ennen ole ollut.

Varsinkin hyönteisiä ja simpukoita olen saanut paljon. _(Ottaa
lasipurkin taskustaan.)_ Katsopas, tuolla on minulla simpukoita, jotka
löysin eräästä lammista. Niissä huomaa kaksi lajia, alhaisemman ja
ylhäisemmän, ja sitten vielä kaikki niiden välimuodot.. Mutta ethän sinä
kuule mitään.

ANTTI.

_(Heräten ajatuksistaan.)_ Niin mitä sinä sanoit simpukoista.

KARI.

Ei kuurolle kahta saarnaa.. Vaan mikä sinua on vaivaavinaan, kun olet
niin synkkämielisen näköinen?

ANTTI.

Onhan niitä huolia varsinkin sellaisella kuin minä.

KARI.

Sinullako todellisia huolia .. mitä vielä. Kuvailet vaan.

ANTTI.

Kunpahan olisit itse minun asemassa. Ajattele nyt: kaikki täällä
odottavat minusta pappia ja äitini koko elämän tarkoitus on siinä, mutta
tiedäthän ettei minusta tämmöisenään ole papiksi, kun epäilen
kristinopin päätotuuksia.

KARI.

Eihän se estä sinua opettamasta kansalle ainoastaan sitä, mitä heille
saa opettaa.

ANTTI.

En puhu koskaan vastoin vakuutustani.

KARI.

Niinpä elä rupea sitten papiksi.

ANTTI.

Mutta miten voin taas ilmoittaa asian äidilleni?

KARI.

Äidillesi?.. Mitä varten sanoa sitä äidillesi. Anna eukon elää siinä
luulossa, ja sinäkin olet pelastettu.

ANTTI.

Valheella ei kuitenkaan kauaksi päästä. Minä tahdon sanoa totuuden.

KARI.

Totuuden!

ANTTI.

Niin juuri. Minä olen jo monta vuotta pitänyt äitiäni väärässä luulossa,
olen pettänyt häntä, vaan nyt sanon niinkuin asia on, kävi miten kävi.

KARI.

Mitä kenenkään tarvitsee puhua semmoisia totuuksia, joilla hän saattaa
vahinkoa sekä itselleen että muille. Totuuden ja hyödyn täytyy toisiansa
seurata.

ANTTI.

Mutta maailmassa on muutakin ei ainoastaan aistillisia, luonnollisia
tunteita. Siellä löytyy myös jotakin, jota sanotaan siveelliseksi
velvollisuudeksi ja minä puolestani panen tämän viimeisen korkeammalle
kuin nuo ensimäiset. Minä en tahdo missään asiassa menetellä alhaisesti,
sillä jos ei muuten, saa siitä ainakin tunnossaan kärsiä.

KARI.

Siis omatunto -- varsin vaativa vieras kyllä käydessään.

ANTTI.

Pilkkaatko sitäkin? Sinulla ei mahda olla minkäänlaisia tunteita, koska
voit olla noin kylmä Sinä et käsitä, etkä etsi mitään korkeampaa ja
jalompaa.

KARI.

Minä en koskaan etsi semmoista, jota ei kuitenkaan löydy.

ANTTI.

Täytyy löytyä.

KARI.

Olet siis löytänyt?

ANTTI.

En täydellisyyttä, mutta aineksia kyllä olen löytänyt. Olen huomannut
ihmisessä jotain kaunista, semmoista puhdasta, jota vielä tämä
aineellisuus painaa ja se se on se tuleva ihminen.

KARI.

Hym, tuleva ihminen..

ANTTI.

Niin juuri. Etkö esimerkiksi ole huomannut istuessasi järven rannalla
jonakin kauniina kesä-iltana semmoista kummallista, jotain
selittämätöintä, kun laineet väsyneenä työntelevät toisiansa pehmyttä
hiekkarantaa vastaan, -- ne hienot tunteet, jotka silloin syntyvät ja se
halu, jolla ihmisen ruumis ja sielu ikäänkuin tahtoisivat sulaa
toisiinsa nauttimaan kaikkea tuota selittämätöintä, todistavat jostain
tulevasta maailmasta, johon ihmistä valmistetaan.

KARI.

No sinä nyt olet semmoinen ainainen haaveksija. Etkö käsitä, että kaikki
nuo häviävät silloin, kun ihminen kuolee.

ANTTI.

Sitä en usko. Kuinka toivotointa elämä olisi, ellei tietäisi tämän
perästä tulevan jotain parempaa. Maailmalla täytyy olla joku
tarkoitusperä.

KARI.

Olla aikansa ja hävitä, se on maailman tarkoitusperä .. samoin ihmisen.

ANTTI.

No mutta mikä elämästä sitten tulisi, jos moraalinen edesvastaus
tulevassa elämässä poistettaisiin.

KARI.

En minäkään puolusta, että se nyt heti otettaisiin ihmisiltä, sillä he
eivät ole vielä kehittyneet omistamaan itsellensä semmoista oppia. Heitä
täytyy pysyttää siinä vanhassa valheessa, koska se on heille hyödyksi.

Senpätähden et sinäkään saa ryöstää äidiltäsi hänen elämänsä tukea.
Eihän tästä elämästä mitä tulisi, jos seuraisi jokaisen oikkuja ja
uskonnollisia vakuutuksia, jotka usein ovat suorastaan hulluuksia.
_(Osottaa kirkkoa.)_ Kas siinä on rakennus, jossa on valhetta ja oikkuja
kymmentä kertaa enempi kuin sinun muka alhaisessa menettelyssä äitiäsi
kohtaan, vaan kirkon menettelyä ei kukaan saa sanoa alhaiseksi. -- Ja
miksi? Sentähden ettei suuri ihmispaljous voi tulla toimeen ilman sen
valhetta. _(On noussut ylös ja lyöpi nyrkkiänsä ovelle.)_ Hohoi, Herran
huone! Kumpi se ennen kukistuu, ihminenkö vai sinä? _(Lyöpi taas.)_
Kuules kuinka se kumajaa.

ANTTI.

Mielipiteesi ja käytöksesi ovat suorastaan alhaisia; täytyy antaa arvo
muidenkin ihmisten tunteille.

KARI.

Vieläkö sinussakin löytyy sellaisia ennakkoluuloja?

ANTTI.

Ei niistä niin helpolla päästä. Ei vuosituhansien totuuksia saa nakella
kuin takkia, varsinkaan jos ei ole parempaa saatavissa.

KARI.

Se vanha fraasi! Silloinhan on ainakin yhtä hyvä olla paitahihasillaan,
kuin kantaa semmoista takkia, joka ei mitään hyödytä, se on vaan tyhjänä
painona, ja ainahan nututtoman mieli paremmin kääntyy uuteen takkiin,
kun hänellä ei minkäänlaista ole.

ANTTI.

Joka siis on vanhat ennakkoluulot jättänyt, se on sangen taipuvainen
uusiin ennakkoluuloihin. Ha, ha, ha!

KARI.

Sinäpä sen sanoit. Se joka ne omistaa, omistaa edistymisen, ja joka
omistaa edistymisen, se löytää siinä maailman jaloimman nautinnon.

ANTTI.

Nautinnon? -- sinä puhut vaan nautinnoista ja kumoot kaikki tuon kylmän
järkesi kanssa; voit huolettomasti nauraa kaikelle, olipa asia miten
tahansa, vaan sitä en voi minä. Minun täytyy löytää jotain varmaa, jonka
päälle voin rakentaa ja jonka hyväksi voin elää. Minä olen kadottanut
sen lapsellisen tunteen, joka minulla oli kirkkoon astuessa, ja
luottamukseni jumalaan. Niiden sijaan täytyy minun saada jotain uutta,
sillä minulta puuttuu luottamusta ja vakavaa pohjaa.

KARI.

Olisit sinäkin vielä saanut pysyä siinä kuuden päivän uskossa.

ANTTI.

Missä kuuden päivän uskossa?

KARI.

Siinäpä, että kuudessa päivässä jumala maailman loi.

ANTTI.

Siinä uskossa ei ole mitään pilkkaamista, sillä sen vaikutus on ollut
suuri minuunkin ja tehnyt minusta rehellisen ihmisen.

Aivan elävänä on vielä muistissani, kuinka viidentoista vanhana näitä
rappusia ensi kerran astuin herran pöydälle Saaren Ellin kanssa. Olimme
silloin vielä koulussa kumpanenkin. -- Niin suloista hetkeä en ole ennen
enkä jälkeen tuntenut. _(Katsoo kirkkoa.)_ Olit silloin kallisarvoinen
rakennus, nyt vaan puuhuone ilman sen enempää.

Mutta katso sentään. --- Eikö se ole juhlallinen? -- Nuo tummaksi
maalatut akkunan pielet, eikö ne näytä runollisen synkiltä?

KASI.

Ojaa, juhlallinen kirkko! Ei kumma, jos se lapsena herättikin niin
suurta kunnioitusta, jonkinmoista pyhää pelon tunnetta... Ja sitten
hautausmaa. Kyllä on se uskonto mestari leikittelemään ihmisen tunteiden
kanssa.

_(Läheneviä ääniä ja laulua kuuluu kirkon takaa.)_

KARI.

Mitä se on?

ANTTI.

Luultavasti menee kylän nuoriso kokolle. Meidän sopii hyvin yhtyä
heihin.

_(Kylän nuorisoa ilmestyy kirkon takaa; ensinnä juoksee poikia keppien
ja pallojen kanssa, niiden joukossa MUSTALAIS-SIMO ja VIULU-RYKÄMÄ;
jälempänä tulevat SAAREN ELLI ja muut tytöt.)_

SIMO.

Hei! Tässäpä kelpaa kuusisuolassa olla. Pojat, haudan tekoon!
_(Järjestyvät ja rupeavat palloa lyömään.)_

ELLI.

Kas, Antti! Hyvää iltaa. _(Karille.)_ Tekin olette jo täällä.. Terve
tulleeksi!

KARI.

Kiitän. Tulin juuri ikään ja tapasin Antin tässä. Hän täällä yhä vaan
suuria haaveksii.

ELLI.

Suuret mietteethän meidän maisterilla on.

ANTTI.

_(Naurahtaen.)_ Vuoret vaikeroivat synnytystuskissaan, ja syntyy vaan
naurettava hiiri.

KARI.

Joka kuuseen kurkottaa, se katajaan kapsahtaa, sanoo suomalainen
sananlaskukin.

ELLI.

Ei toki niin pahaa ennusteta.

KARI.

Ei ennusteta, ei ennusteta, mutta niin se tavallisesti käy.

ELLI.

Ettekös tekin yhdy meidän matkaan, niin vietetään tämä ilta hauskasti?

KARI.

Tietysti, tietysti.

ELLI.

Kun itse on kansan lapsi, niin tuntee olevansa luonnollisin heidän
parissaan.

KARI.

Se on tietty se.

SIMO.

_(Pojille.)_ Lyökää te siellä palloa, minä menen näitä täällä
liikuttamaan. _(Juoksee tyttöjen luo.)_ No tytöt ja herrat, mitä nyt
aijotaan?.. Eikö panna yksi polska, tässä kirkon mäen kunniaksi?

KARI.

Ka miks'ei.

SIMO.

Sitä minäkin. Rykämä, anna viulusi soida.

RYKÄMÄ.

Kirkon mäelläkö?

ELLI.

Voisimmehan mennä jonnekin muualle.

KARI.

Mitä se haittaa, ei suinkaan asia sillä pahene, tanssipa sitä vaikka
kirkossa.

SIMO.

_(Tarkastaa Karia.)_ Herrallapa taitaa olla sama usko kuin minullakin.

KARI.

No minkälainen se on?

SIMO.

Tuta riemu rinnassa ja laulaa sitä suulla .. siin' on minun uskontoni.

KARI.

Terve sitten! Saman hengen lapsia.

SIMO.

Kerranpahan minäkin yhdyin oikeaan velikultaan. Eikös se, herra, ole
niin, että elämämme meille on suotu vuoksi nautinnon; sen, ken sit'ei
nauti, tappakohon tauti.

_(KAIKKI nauravat.)_

KARI.

Se on oikein.

SIMO.

_(Ottaa pullon taskustaan.)_ No niinpä ryypätään. _(Ryyppää.)_ Tuossa
herra.

_(KARI ottaa putelin ja ryyppää, antaa sen sitten Simolle.)_

SIMO.

_(Katsoo sitä.)_ Mutta eihän tämä kulunut ollenkaan. Eipä se tainnut
nautinnoksi ruvetakaan.. No liika karkeata juomaahan tämä herroille
onkin. Mutta te pojat!

_(Pojat kokoontuvat piiriin ja ryyppäävät kukin vuorostaan.)_

KARI.

_(Ottaa sillä aikaa viulun Rykämältä ja menee kirkon rappusille
soittamaan.)_ Nyt tanssimaan.

TYTÖT.

_(Katsellen toisiaan.)_ Voi, voi, tuota herraa, kun kirkon rappusilla..

KARI.

_(Soutaessaan.)_ Ei soittoa saa tyhjään panna.

_(Simo koettelee saada tyttöjä tanssimaan kanssaan, vaan kaikki
estelevät, ei yksikään uskalla lähteä.)_

ELLI.

_(Antille.)_ Tämä menee liiaksi..

ANTTI.

Mitä vielä, iloitsipa sitä, kun kerran iloitsee, vaikka kirkon mäellä.
Pannaanpa me yksi polska ja näytetään, etteikö me uskalleta.

ELLI

En minä.

ANTTI.

Tee niinkuin tahdot, vaan en minä ymmärrä, mitä pahaa siinä olisi.

ELLI.

En pidä sopivana, että me tanssimme yhdessä tämän saman kirkon edessä,
jossa ensi kerran niin pyhillä tunteilla ripillä kävimme. Se olisi liika
kevytmielistä.

ANTTI.

Mutta ahdasta on ajatella tuollakin tavalla. Ei uskontokaan saa olla
niin ahdasta.

ELLI.

Ja olisihan se aivan vasten äitisikin mielipidettä.

ANTTI.

Ei se tule kysymykseen, kun minullakin kerran on oma mielipiteeni.

_(ELLI katsoo kummastuneena.)_

ANTTI.

Niin, niin.

KARI.

_(Herkiää soittamasta.)_ Ei se käy laatuun. Teidän täytyy tanssia.
Antti, mitä sinäkin seisoksit, etkä mene tanssimaan.

SIMO.

No nyt on helvetti, kun ei kukaan lähde tanssimaan. Kelpasihan ennen
näin pulskat pojat, vaan mikä ne nyt tympäsi.

KARI.

_(Nousee, panee viulun pois ja tarttuu tyttöjen käsiin.)_ Saadaan me nyt
ne rinkitanssiin, vaikka vähän puoli väkisellä.

ANTTI.

Tule Ellikin rinkiin.

ELLI.

En minä.

ANTTI.

Minä kai menen.

TYTÖT JA MUUTAMAT POJAT.

Ei tässä, ei tässä, mennään tuonne muuanne.

_(NISKANEN on tullut näyttämölle ja pysähtynyt hiukan etemmä katsomaan,
häntä on seurannut muutamia körttipukuun puettuja poikia, jotka katsovat
pallon lyöntiä. Kun tytöt huomaavat Niskasen, vetäytyvät he pois
ringistä ja koettelevat piiloutua toistensa selän taa. ANTTI menee
kirkko-aidan luo ja on katselevinaan hautausmaalle.)_

NISKANEN.

_(Lähestyy.)_ Kuinka kauan te koettelette jumalan kärsivällisyyttä
vaeltaen synnin tiellä!

SIMO.

_(Hypäten Niskasen eteen.)_ Mitä puhut kun suusi liikkuu, vai tuuliko
sitä heiluttaa?

KARI.

Mikä mies sinä olet, kun tulet meidän iloa häiritsemään?

NISKANEN.

Vielä itsekin kerran kadutte tätä iloa, sillä maailman lasten ilo on
katoovainen. Se ilo, joka Herrassa saadaan, on vasta oikea ja pysyväinen
ilo. Luulisipa jo tuon Herran huoneenkin varoittavan teitä tällaisista
töistä. Eikö se jo katseellaan teille tuomiota lue, eikö edes mieleenne
juohdu, että tästäkin elämästä kerran loppu tulee ja että saatte vielä
seisoa korkeimman tuomio-istuimen edessä vastaamassa töistänne?

KARI.

Pidä vaan huoli itsestäsi, kyllä me vastaamme töistämme.

SIMO.

Niin juuri. Katso vaan, että oman nuttusi liepeissä on kyllin laveat
körtit.

NISKANEN.

Tahdot sillä sanoa, että minultakin puuttuu paljon. En sitä kielläkään,
mutta kun näkee kanssaihmisensä vaeltavan ilossa ja nautinnossa helvetin
tiellä, niin tekee mieli heitä siitä nuhtelemaan, että jos edes yhden
sydämen saisi kääntymään perkeleen palveluksesta jumalan palvelukseen.

KARI.

Luuletko että kaikki, joilla ei körttiä ole, ovat perkeleen
palvelijoita.

NISKANEN.

Jokainen tunnetaan töistänsä.

Te räiskätte ja pidätte helvetin peliä juhannusaattona, kun me tuolla
jumalan sanaa harjoitamme. Ja herrat etupäässä vievät kansaa
riettauteen. Olisin toki sivistyksen koulun läpikäyneiltä enempi
odottanut .. vaan taitaako sokea sokeata taluttaa.

KARI.

Kuule mies, meidänkin kärsivällisyys loppuu, korjaa nyt luusi.

NISKANEN.

Kyllä minä tiedän, milloinka menen.

KARI.

Minä tiedän myös. _(Ottaa häntä käsivarresta ja jalallaan, auttaen
puulaa menemään.)_

SIMO.

Pois tieltä talonpoika, päästä herra helvettiin.

NISKANEN.

_(Sieppaa kiven, vaan pudottaa sen heti pois.)_ Katsokaa päältä, hän
tekee väkivaltaa.

I:NEN POIKA.

Mitä ne körttiläiset siinä katsovat kuin lehmä uutta konttia!

II:NEN POIKA.

_(Joka on körttiin puettu.)_ Itse olet körttiläinen.

I:NEN POIKA.

_(Menee ja lyö häntä korvalle.)_ Olenko minä körttiläinen? Häh!

_(Heidän kesken syntyy tappelu, kummaltakin puolen menevät toiset
auttamaan ja niin ovat kohta kaikki pojat yhdessä nujakassa. Kaikkien
huomio kääntyy heihin. Antti menee heitä asettamaan.)_

SIMO.

Katsopas peijakkaita. Tapelkaa pojat, niin saatte tupakkaa.

NISKANEN.

_(Menee poikien luo.)_ Pojat, mitä te teette. _(Ottaa heitä tukasta
kiini.)_ Kuka teitä on käskenyt tänne tappelemaan!.

_(Pojat eroavat ja menevät pois. Niskanen seuraa heitä.)_

TOISET POJAT.

_(Puiden nyrkkiä heidän jälkeensä.)_ Tulkaapas toisen kerran, niin kyllä
opetamme..

SIMO.

Juuttaan hunajanpisara tuli tänne ja säikytti tytöt pahanpäiväisiksi.
Saapa nähdä tokko ne siitä enää toipuvatkaan.

KARI.

Kyllä se haihtuu, kun lähtään kokko sytyttämään.

_(Menevät tyttöjen luo, jotka ovat kokoontuneet yhteen paikkaan aivan
näyttämön laidalla.)_

KARI.

No eikös nyt lähdetä kokolle joka kynsi, missä se on se teidän kokko?

SIMO.

Tässä se on lähellä, tuossa kankaalla,

KARI.

Niinpä lähtään sitten.

SIMO.

Ja anna Rykämä viulusi soida.

_(Kaikki alkavat mennä paitse ELLI, joka erikseen on istuutunut sakastin
rappusille. Huomattuaan ELLIN kääntyy ANTTIKIN ja menee hänen luo.)_

ANTTI.

_(Lähestyessään Elliä.)_ Mitä sinä täällä istut ja mietit? Muut menivät
jo kokolle ja sinä tietysti tulet mukaan.

ELLI.

_(Kohottaen päätään.)_ Antti, ei mennä.

ANTTI.

Miks' ei?

ELLI.

Minä pelkään.

ANTTI.

Mitä sinä pelkäät?

ELLI.

En tiedä, mitä se on. _(Peittää kasvonsa itkien.)_

ANTTI.

_(Ottaa Elliä kädestä.)_ Elli, mikä sinua vaivaa? Kuule, kerro minulle,
kerro!

ELLI.

_(Nyyhkien.)_ Enhän tiedä itsekään oikein.

ANTTI.

Onko sinulle mitä tapahtunut?

ELLI.

Ei, mutta muistan tuota äskeistä kohtausta. -- Ajattele, jos me ollaan
väärässä,

ANTTI.

Minkä suhteen?

ELLI.

Jos heillä on oikein.

ANTTI.

Mutta missä?

ELLI.

Kaikessa. Jos siinä on perää, mitä Niskanen sanoi, että saamme vielä
vastata tuomiopäivänä tuostakin kevytmielisyydestä. Ja eikö meidän
elämämme todellakin ole kevytmielistä. Kelpaako tämä nyt jumalalle?

ANTTI.

Se on vaikea sanoa, minulla ei ole mikään tähän aikaan selvillä, vaikka
olen etsinyt totuutta aivan siitä asti kuin muistan.

ELLI.

Minäpä en ole edes etsinytkään, olen vaan elänyt päivästä päivään mitään
ajattelematta turhissa unelmissa tämän maailman onnesta. Mutta äsköinen
tapaus oli kuin ukkoisen isku. Minusta tuntui kuin se olisi ollut
jumalan lähettämä varoitus meille. Eikö se sinuun mitään vaikuttanut?

ANTTI.

Pahan vaikutuksen se teki minuunkin, mutta minä koettelin tukahuttaa
sitä, sillä tuommoisina hetkinä ei voi luottaa tunteihinsa, kun niitä ei
silloin kumminkaan kykene arvostelemaan.

ELLI.

Minä aina luotan tunteihini, sillä ainoastaan niiden kautta voin minä
saada vakuutuksen itselleni.

ANTTI.

Se onkin hyvä, sillä tunteet ja järki ovat minulla alituisessa
ristiriitaisuudessa.

ELLI.

Eikö sinulle nyt juolahtanut mieleesi, että jospa hyvinkin olet väärässä
ja äitilläsi ja muilla heränneillä on oikein?

ANTTI.

Kyllä se tosin tuli mieleeni ja ajattelin, että kenties tuo onkin ainoa
totuus, vaikka olen siitä eksynyt pois; sillä siitä päivästä asti kuin
rupesin epäilemään sitä, joka oli minulle ennen suurin totuus, en ole
löytänyt uutta sijaan.

ELLI.

Minkätähden sinä sitten rupesit epäilemään?

ANTTI.

Ainoastaan se, joka on epäillyt, tietää miksi epäillään .. ei sitä voi
selittää. Se on jonkinmoista järjen ja tunteiden ristiriitaisuutta. Ja
kyllä minä nyt huomaan että olen nuoruuteni innossa antanut sille liika
suuren vallan, olen jättänyt liika suuria lomia, joita nyt täytyy käydä
parsimaan.

ELLI.

Tee se, Antti, ja ajattele äitiäsi.

ANTTI.

_(Ikäänkuin säikähtäen panee kätensä otsalleen.)_ Äitini --, sen olen
taas unhoittanut. _(Huokaisee syvästi.)_

ELLI.

En ole nähnyt toista niin suoraa ja rakastettavaa ihmistä kuin äitisi..
Ja mistä se tulee?

ANTTI.

Niin, mistä se tulee?

ELLI.

Ajattelepas, jos kaikki olisivat niin uskonnollisia, olisihan tämä
maailma hyvä. Ja kuinka sinä voit pettää semmoista ihmistä.

Kaikkein kovimmin koskee häneen se, että hänen poikansa, hänen oma
Anttinsa, on sillä tavalla pettänyt vanhan äitinsä. Voitko nähdä äitisi
riutuvan tuommoiseen suruun, voitko saattaa hänen harmaat karvat
murheella hautaan?

ANTTI.

Riittää, riittää, tämä masentaa miehen kokonaan! Miksi et ole ennen noin
puhunut?

ELLI.

Enhän ole itsekään tullut sitä ajatelleeksi.

ANTTI.

Olisihan minun itsenikin pitänyt se huomata ja olenhan sen huomannutkin,
vaan sitäkin olen koettanut tukahuttaa. Ja nyt se on myöhäistä. Mitä
tehdä?

ELLI.

Onko se sitten niin mahdotointa täyttää vielä äitisi toiveet?

ANTTI.

_(Jonka muoto yhtäkkiä kirkastuu, kuumeen tapaisesti.)_ Mitä sillä
tarkoitat?

ELLI.

Että etkö vielä voisi papiksi ruveta?

ANTTI.

_(Miken miettiväisenä.)_ Niin, enhän sitäkään tiedä.

ELLI.

Etkö muista, kun piennä poikaisna kuvittelit, kuinka sinä isoksi
tultuasi rupeat papiksi ja sitten saarnaat minulle niinkuin ennen
leikitellessämme.

ANTTI.

Ja sinä lupasit sitten laittaa kaikki valmiiksi odottamaan, kun minä
kirkosta tulen ja hoitaa kotiamme.

ELLI.

Niin.

ANTTI.

Ja vieläkö nytkin tekisit, mitä silloin lupasit?

ELLI.

_(Punastuen.)_ Vielä.

ANTTI.

_(Kiertää toisen kätensä Ellin ympäri ja toisella ottaa häntä kädestä
kiini.)_ Sinä olet aina ollut minulla ohjaajana ja suojelijana. Ethän
jätä minua enää koskaan!

_(ELLI painaa päänsä Antin rintaa vastaan ja itkee.)_

ANTTI.

Olemmehan kumpikin jo kauan tienneet, että tämä kerran tapahtuu.
_(Suutelee häntä.)_ Nyt minä tunnen olevani taas entinen, lapsellinen
Antti.

_(Kokko on sytytetty ja sen loimottava liekki valaisee vähitellen kirkon
seiniä, viimein koko kirkon ja mäen.)_

ELLI.

_(Hypäten asennostaan, jossa hän oli.)_ Antti, mitä tämä.

ANTTI.

Kokko on sytytetty.

ELLI.

Antti, Antti, katso kirkkoa! Voi tuota juhlallista loistoa! Näyttäähän
kuin koko kirkon sisus olisi tulessa.

ANTTI.

Tämä on juhlallinen hetki.

_(Kuuluu laulua ja viulun soittoa.)_

ANTTI.

Kuuletko?

ELLI.

Kuinka kauniilta se kuuluu.

ANTTI.

Tämä tekee syvän vaikutuksen .. ja tuo kirkko... Nyt voin katsella sitä
taas samoilla silmillä kuin piennä poikana. _(Painaa Elliä rintaansa
vasten.)_ Ja sinua myös.




Toinen Näytös.


_(Keskinkertaisesti sisustettu kamarihuone; toisella sivulla on ovi,
toisella akkuna, sen edessä pöytä, jonka päällä on raamattu, postilloita
ja muita kirjoja; pöydällä palaa kynttilä._

_Perällä on sänky, jossa makaa ANTIN ÄITI lakanoin välissä vaaleana ja
laihana, rinta kohoilee raskaasta huokumisesta; sängyn vieressä tuolilla
lääkepulloja. On yö.)_

ELLI.

_(Istuu sängyn vieressä ja laulaa seuraavaa virttä.)_

Maailma, sinun jätän, Jeesuksen kannan käteen Täält' sielun lähteissän'.
Oi, Herra! ota huomaas' Ja korjaa minua suojaas', Nyt kotia kulkeissan'.

Jo aikani nyt joutuu. Kuolema minua noutaa, Kuin kuitenk' voitto on; Nyt
loppuu kaikki vaivan' Ja pääsen täältä taivaan Autuaalliseen iloon.

Koht' joudun minä matkaan, Ja annan teit', mun rakkaan, Kaikk' Herran
haltuun tääll'; Ah, olkaat valmiit aina, Kyll' Herra armons' lainaa Ja
yhteen auttaa viel'.

_(Hän herkiää laulamasta, katsoo sairasta ja viepi virsikirjan
pöydälle.)_

ANTTI.

_(Joka samassa tulee sisään sukkasillaan ja ilman takkia.)_ Yhä sinä
vaan jaksat valvoa, Elli kulta.

ELLI.

Mutta kule hiljaa .. äitisi on nukahtanut.

ANTTI.

_(Menee vuoteen luo; katsoen tarkasti sairasta.)_ Hän ei elä kauan.

ELLI.

Jokaiselle kerran loppunsa tulee.. _(Katselee Anttia.)_ Näytäthän kovin
väsyneeltä. Miksi lepäsit niin vähän aikaa? Olethan jo valvonut monta
yötä perätysten.

ANTTI.

En saanut unta. _(Pitelee otsaansa.)_ Ihmistä koetellaan .. tuntuupa
siltä kuin kaikki taistelut olisivat päässä.

Hän tuossa taistelee kuoleman kamppausta, minä tässä elämän.

ELLI.

Miksi sinä Antti olet niin levoton ja rauhaton. Minä luulin että, kun
sinä taas saat vanhan uskosi, katoaa tuo sinun alituinen
synkkämielisyytesi, jonka sanot tulevan siitä, ettet löydä sitä, mitä
etsit. Mutta olemmehan nyt löytäneet suurimman totuuden, ja minä olisin
onnellinen, jos sinä vaan et kärsisi niin kovin paljon. Koeta rauhoittaa
mielesi ja jätä jumalan huostaan kaikki.

ANTTI.

Onkos sinulla itselläsi sitten aivan luja vakuutus jumalaan?

ELLI.

Kyllä minä uskon että jumala hoitaa, jos ihminen turvautuu häneen.

ANTTI.

Millä tavalla sinä häneen turvaudut?

ELLI.

En minä osaa sitä selittää, minä tunnen vaan että hän tukee minua.

ANTTI.

Etkä koskaan horju tuossa uskossasi?

ELLI.

Jos tietäisin että sinä et epäile, en minäkään horjuisi, mutta kun näen
että sinullakaan ei ole varmuutta, katoaa se minultakin. Sillä kun
ajattelen jumalaa, ajattelen samassa myös sinua, enkä sitten tiedä
kumpaako minä enempi ajattelen, se niin kummallisesti sotkeutuu, ja
sitten minä taas ajattelen vaan sinua. Silloin minä aina tulen
levottomaksi ja soisin että kaikki olisi entisellään. Mutta se menee
pian ohitse ja minä taas uskon että tämä on ainoa tie elämään.

ANTTI.

Miksi en minäkin voi uskoa yhtä lapsellisesti?

ELLI.

Niin, miksi? _(Tarttuu Antin käteen.)_ Kuule, sano millä voisin tuskasi
lievittää. Minä antaisin kaikki, jos sinä vaan pääsisit tuosta tuskasta.

ANTTI.

Luopuisitko vakuutuksestasikin, raamatun opista, jos tietäisit että minä
siitä luopumalla tulisin entiselleen.

ELLI.

_(Katsoo silmänräpäyksen ajan Anttia silmiin, tarttuu sitten hänen
kaulaansa.)_ Luopuisin, kun tietäisin että sinäkin olet luopunut, sillä
jos sinä et ole varmaan vakuutettu että raamattu ei ole totta, et siitä
luovu.

ANTTI.

Vaan jos minä erehtyisin ja joutuisin sen kautta ijankaikkiseen
kadotukseen.

ELLI.

Silloin en minäkään tahtoisi taivaasen. Kun tietäisin että sinä olet
semmoisessa vaivassa, ei minulla olisi iloa taivaassakaan. Ennen
kärsisin sinun kanssasi.

Mutta mitä me puhumme semmoisista, jumala ei ole niin kova. Ja jos
rukouksella käännyt hänen puoleensa, niin tuskasi katoaa. Ainakin se
lievittää.

ANTTI.

Enhän voi rukoillakaan.

ELLI.

Kyllä sinä voit, jos tahdot. Minäkin rukoilen puolestasi. Rukoillaan
yhdessä tässä äitin vuoteen vieressä.

ANTTI.

Ei se auta. En ole koskaan saanut sen kautta mitään. Ja ketä mä
rukoilisin?

ELLI.

Ketä --?

ANTTI.

Niin juuri.

ELLI.

Mutta Antti, -- jumalaa.

ANTTI.

En uskalla, sillä jos häntä on, ei hän kuule minua, onhan epäilykseni
siksi liian suuri. Jos häntä taas ei ole, on se turhaa, naurettavaa.

ELLI.

_(Katsoo hämmästyneenä häneen.)_ Kuinka sinä sitä saatat epäillä? --
Onhan jumala.

ANTTI.

Niin luulisi. Mutta mistä sinä sen tiedät?

ELLI.

Mistäkö tiedän? -- Minä tunnen sen, olen vakuutettu.

ANTTI.

Niin olin minäkin. _(Syvästi huoaten.)_ Vaan sitten tuli epäilys ja niin
rauha haihtui, kaikki meni. _(Istuutuu tuolille vuoteen viereen, panee
kyynärpäänsä polvea vastaan ja kätensä silmille.)_

ELLI.

Sinä murrut Antti, et kestä tuota taistelua, jos et luota jumalaan ..
hän on ainoa avun tuoja.

ANTTI.

_(Kolkolla äänellä.)_ Täytyy kestää.

ELLI.

Mutta mikä siitä lopuksi tulee?

ANTTI.

Sitä en tiedä. Koettaa kumminkin tahdon ja taistelen siksi kunnes
murrun. _(Nousee ravakasti ylös ja alkaa astua; pysähtyy yhtäkkiä.)_

Mutta miksi minun oikeastaan täytyy epäillä?

ELLI.

Niin.

ANTTI.

Mistä tämä tuska? Tuntuu siltä kuin se olisi perisynti minussa. Onhan se
aina ollut niin kauan kuin muistaa jaksan ainoastaan vähäisillä
loma-ajoilla. Olisiko tämä kaikki perintöä? _(Katsoo äitiään.)_ Mutta
makaahan äitini tuossa kuolinhetkelläänkin noin kovin levollisena..
Tuota rauhallista katsetta! Melkeinpä hymy huulillaan! Voi, jos
tietäisit minkälaiseen tuskaan tuolla samalla vuoteella poikasi
synnytit.

ÄITI.

_(Vavahtaa kouristaen sydämen kohdalta; nostaen päätään.)_ Kellä on niin
vaikea olla? Ketä täällä on? _(Katsoo tarkemmin.)_ Tekö lapseni?

ANTTI.

Niin äiti.

ÄITI.

_(Katsoo tarkasti Anttia.)_ Antti, oletko sairas?

ANTTI.

En ole.

ÄITI.

Mutta sinua vaivaa jokin, minä tunsin sen herätessäni.

Käypäs istumaan tuolille tuohon viereeni, että saan sinua tarkemmin
nähdä. _(Ottaa Anttia kiini kädestä.)_ Olethan vaalea paljosta
valvomisesta ja silmissäsi huomaa tuskan. Sinä salaat minulta jotakin.

ANTTI.

Kuinka minä voin olla rauhallinen, kun näen sinun loppusi lähenevän.

ÄITI.

Ei ole se ainoa syy. Muukin sinua vaivaa, vaan pelkäät puhua minulle sen
vuoksi, että olen sairas, mutta sehän saattaa minut vielä
levottomammaksi. Kuule, elä salaa mitään. Mikä sinua vaivaa?

ANTTI.

Onhan minulla nyt kenties vaikeampi kuin sinulla. Minä olen rikollinen
edessäsi. Äiti, minä olen pettänyt Sinut. _(Painaa päänsä äitin
vuoteesen ja itkee.)_

ÄITI.

Antti, elä itke, en minä sinua tuomitse. _(Nostaa hänen päätään.)_

ANTTI.

Äiti, jos sinä ajaisit minut luotasi, olisi minulla paljon helpompi olla
.. nuhtele edes minua.

ÄITI.

En voi, enhän tiedä syytäkään, ja jos tietäisinkin .. sillä näenhän nyt
että kadut, mitä varten sinua enää nuhteleisin.

ANTTI.

Sinä olet liian hyvä.

ÄITI.

Ei, lapseni, ei kukaan tässä maailmassa ole liian hyvä. Ainahan äiti
rakastaa lastaan, sillä onhan se hänen omaa lihaansa.

ANTTI.

Vaan täytyyhän usein itseänsäkin kurittaa.

ÄITI.

Itseään voi, vaan ei lastaan. Häntä ei saa kuin neuvoa ja rakastaa.

ANTTI.

Mutta jos sekään ei auta.

ÄITI.

Sitten ei auta mikään.

ANTTI.

Ja vanhemman täytyy jättää lapsensa.

ÄITI.

Ei hän voi sitäkään tehdä. En ainakaan minä. Sinua en voisi jättää,
vaikka lankiaisit kuin syvälle, minun sylini olisi sinulle aina avoinna.
Rakkauteni sinuun vaan kasvaisi.

ANTTI.

Onhan sinun rakkautesi sitten täydellisempi kuin jumalan, sillä hän on
jo hyljännyt minun.

ÄITI.

Vaikka Herra koettelee ihmistä, niin ei hän siltä hylkää. Vaan sitä en
tiedä, jos sinä olet hyljännyt hänen.

Haepas hyvä Elli minulle hiukan kylmää vettä, suutani niin kuivaa.

_(ELLI menee.)_

ANTTI.

Kyllä sinä äiti olet oikeassa, minä hänet olenkin hyljännyt. En ole
uskonut niitä totuuksia, joita sinä olet opettanut, enkä vieläkään voi
uskoa.

ÄITI.

Lapsi raukka, sinulla on kovat koetukset edessä.

ANTTI.

Vieläkö kovemmat?

ÄITI.

Ei tämä ole, Antti kulta, kuin alkua vasta.

ANTTI.

En sitten kestä, sillä kyllin kovia taisteluita olen jo kärsinyt.
Pienestä pojasta asti olen kokenut taistella, en tiedä mitä vastaan,
vaan taistellut olen. Kaikkihan tässä maailmassa sanottiin olevan
syntiä. En saanut kumminkaan selville miksi. Rukoilin vaan jumalaa, että
hän näyttäisi minulle oikean tien.

ÄITI.

Ja hän näytti?

ANTTI.

Ei, sitä hän ei tehnyt. En saanut mitään. Vaan minäkään en vielä
masentunut, rukoilin yhä enempi. Mutta kuta enempi rukoilin, sitä
suuremmaksi tuskani tuli.

ÄITI.

Antti raukka, miks' et ole minulle mitään kertonut?

ANTTI.

En tahtonut puhua siitä kenellekään, kun tiesin ettei kukaan sitä
ymmärtäisi. Yksinäni vaan taistelin ja toivoin muutosta. Tuntui kuin
koko maailma olisi tullut viettelemään .. silloin tunsin että kaikki oli
syntiä. Toivoin vaan että lasna olisin kuollut, niidenhän sanottiin
taivaasen pääsevän.

Toisinaan tunsin kumminkin nautintoa tuosta taistelusta, kun pidin
itseäni parempana kuin muita toveriani, jotka keveästi kulkivat maailman
mukana nauttien nuoruutensa iloa. Toisinaan oli se taas katkerata, kun
en voinut ottaa osaa heidän iloonsa, kun huomasin että minun täytyy vaan
kärsiä.

ÄITI.

Jumala on kutsunut sinua jo lapsuudessasi, eikä hän jätä sinua nytkään.

ANTTI.

Niin, saattoihan alku olla hyvä, vaan lopussa kiitos seisoo. Tuo
taistelu alkoi sitten rau'eta, minä uuvuin siihen, aloin koetella tehdä
vastoin sitä ääntä, joka sydämessäni nuhteli minua, ja vähitellen se
onnistuikin.

ÄITI.

Oliko se koulu-ajallasi?

ANTTI.

Niin, koulussa ollessani. Aina se täällä kotona heräsi, kun sinun ja
muiden heränneiden kuulin puhuvan, mutta sitten se taas haihtui, kun
tulin pois kotoa.

ÄITI.

_(Vavahtaa ja nostaa päätään tarkemmin kuullakseen.)_ Kotoako?

ANTTI.

Niin.

ÄITI.

_(Jonka pää putoaa taas alas, painaa sitä tyynyä vasten, tuskasta
vapisevalla äänellä.)_ Nyt se on myöhäistä, miksi minä en sitä ennen
uskonut!

ANTTI.

_(Painuu aivan lähelle häntä.)_ Äiti, äiti, mikä sinua vaivaa?

ÄITI.

Minä olen turmellut koko tulevaisuutesi.

ANTTI.

Kuinka se olisi mahdollista?

ÄITI.

Koulun käynti on ollut sinulle vaan vahingoksi. Jos minä olisin edes
aavistanut sitä, et olisi siellä päivääkään istunut. Kyllähän sitä
minulle jo moni sanoi, vaan en uskonut, sillä siellä luulin minä sinun
olevan paraimmassa turvassa, vaan se olikin kiroukseksi.

ANTTI.

Kiroukseksi ei koulun käyntini ole koskaan ollut, päin vastoin. Ja mitä
semmoinen voitto olisi, jota ei taistelun kautta saada.

ÄITI.

Jokos sinä sitten olet voiton saanut?

ANTTI.

En, enkä tiedä, jos sitä saankaan, sillä onhan epäilykseni jo mennyt
niin kauas.

Se alkoi pienemmillä ensin ja kasvoi kasvamistaan, jota jo olin
pelännytkin. Minä koettelin alussa taistella sitä vastaan, turvausin
entiseen rukoilemiseen, mutta ei sekään auttanut .. aloinhan jo epäillä
tuotakin, jota rukoilin, -- mitä sitten enää oli jälellä.

ÄITI.

Epäillä häntäkin! Miksi, jumala, olet pojalleni tuollaisen koetuksen
pannut, kun hän sitä ei kumminkaan ole voinut kestää. Mutta koettelemus
saattaa toivon ja toivo ei anna häpeään tulla.

Oh, oh, ... tuska kohoaa ruumiissani....

Mutta mitenkä sinun laitasi nyt sitten on?

ANTTI.

Ehken et jaksa enää kuunnella, olet heikko.

ÄITI.

Jaksan, jaksan, kerro vaan loppuun.

ANTTI.

Niin, mitäpä oli sitten enää jälellä, hain ja sain lohdutuksen
tieteistä. Siinä asemassa olin ja kuka ties, miten kauan olisin ollut,
ellei Elli olisi mieltäni muuttanut.

ÄITI.

Ellikö? Hänkö pelastajasi? Mutta kuinka voi hän sinut pelastaa?

ANTTI.

Juhannus-aattona kielsi hän minua kokolle menemästä ja puhui sitten niin
liikuttavasti, että minä taas heräsin ja siitä tämä tuska.

ÄITI.

Siis sinä olet kuitenkin pelastettu. Tuo tunteellisuutesi on sinut
pelastanut.

ANTTI.

Se on vielä tietymätöintä.

ELLI.

_(Tulee vesi-astian kanssa.)_ Viivyinkö kauan? Kylmää vettä ei ollut
pihassa. _(Antaa vesi-astian äitille, joka juopi.)_

ÄITI.

_(Ottaa juotuansa Elliä kädestä.)_ Kiitos, Elli, tästä .. ja siitä en
voi sinua kyllin kiittää, että olet poikani pelastanut.

ELLI.

Minäkö?

ÄITI.

Niin.

_(ELLI katsoo kummastuneena Anttiin.)_

ANTTI.

_(Ottaa häntä kiinni vyötäisistä.)_ Niin, niin Elli, äiti tarkoittaa
tuota tapausta juhannusyönä.

ELLI.

Elä kiitä, vaan nuhtele, kun Antille olen tuollaisen tuskan saattanut,
josta en voi häntä kumminkaan pois auttaa.

ÄITI.

Ei lapseni, päinvastoin pyydän anteeksi, jos en ole sinua ennen
tuntenut, sillä ihminen katsoo, mikä silmään pistää.

Mutta nyt tunnen sinut, enkä voi parempaa morsianta pojalleni toivoa.
Ole sinä hänelle lohduttajana taisteluissa, sillä hän on joutunut
myrskyiselle merelle ja sitä tarvitaan vapahtajamme asettamaan. Minun,
lähtöni on lähellä, mutta nyt lähden mielelläni, olisin vaan suonut
näkeväni Antin kerran saarnastuolissa, -- muuta en enää kaipaisi.

ANTTI.

Vaan uskallanko minä enää papiksi ruveta?

ÄITI.

Uskallat, uskallat, silloin sinä olet paraimmassa turvassa ja jumala on
kääntävä sinun epäilyksesi ja kokemuksesi hyväksi. Hän kasvattaa sinusta
paimenen, joka voi ohjata Herran seurakuntaa kaikkien koetusten läpi.

ELLI.

Elä epäile sitä enää, se on sinun kutsumuksesi kumminkin .. täytä
kuolinvuoteellaan makaavan äitisi tahto.

ANTTI.

No sen teen, tulkoon sitten mitä tahansa. _(Ojentaa kätensä äitille.)_
Tuossa äiti käteni: pojastasi tulee pappi, se on sinun tahtosi ja se
tapahtukoon.

ÄITI.

_(Tarttuen Antin käteen.)_ Amen, kiitetty olkoon se, joka kaikki hyvin
tekee! En voi sinua, Jumala, kylläksi kiittää tästä rauhasta, jonka
minulle olet suonut.

Minun lähtöni on lähellä, armahda minuakin.

_(Silmät painuvat kiini.)_

ELLI.

Hän ummistaa silmänsä.. Kädet kylmenevät. _(Itkee.)_ Kuoleeko hän?

ÄITI.

_(Aukaisee silmänsä.)_ Kuulitteko mitään?

ANTTI.

Ei.

ÄITI.

Minä kuulin niin kaunista soitantoa.

_(ANTTI painuu polvilleen vuoteen viereen ja itkee.)_

ÄITI.

Miksi itket, Antti?

ANTTI.

Kun meidän täytyy kohta erota.

ÄITI.

Elämän lankani on lopussa. Täytyy valmistautua kuolemaa vastaan
ottamaan. Vaan voisitko Antti hankkia minulle pappia, että saisin vielä
kerran syödä Herran armopöydältä.

ANTTI.

_(Nousee ylös.)_ Heti paikalla.

ÄITI.

Lähetä joku palvelija noutamaan.

ANTTI.

Minä menen heitä herättämään.

ÄITI.

Mutta tule itse pian pois.

_(ANTTI menee kiireesti ulos.)_

ELLI.

Jos sinä, äiti, et jättäisi meitä, olisi meillä hyvä olla. Me jäädään
orvoiksi.

ÄITI.

Täytyy totella, kun minua kutsutaan pois.

ELLI.

_(Heltyy itkemään.)_ Pääsethän parempiin asunnoihin siellä, jossa ei
vaivoja ole, toisten pyhien naisten joukkoon. Siellä ihminen vasta
täydellisyytensä löytää,

ÄITI.

Elä lapseni niin, että sinäkin siellä asunnon löytäisit.

_(ANTTI ja palvelijoita kokoontuu huoneesen, he pyyhkivät kyyneleitä
silmistään.)_

ÄITI.

Elkää itkekö, minulla on hyvä olla. -- Hetki lähenee.. Kohta olen
tuolla.. Mikä tuo kirkkaus?.. _(Koettelee nousta ylös.)_

_(ANTTI ja ELLI auttavat häntä.)_

ÄITI.

_(Istuillaan Ellin tukemana.)_ Kas, tuolla on pikku Eevani!
_(Tavoittelee käsillänsä ilmaan.)_ Hän on niin puhdas ja kirkas kruunu
päässä, hänellä on enkelin siivet.. Ja tuo hyvä paimen heidän
joukossaan.. Eevani, Eevani! Hän hymyilee minulle.. _(Painuu
vuoteelle.)_

ANTTI.

Äiti hourailee.

ELLI.

Hän näkee paremman maailman.

ÄITI.

_(Näyttää taas tointuvan.)_ Mutta eikö se pappi joudu?... Oh!... Olenko
kauan nukkunut?

ELLI.

Et ole.

ÄITI.

Nyt tuli pappi.

_(KAIKKI kuuntelevat.)_

ANTTI.

Ei kuulu mitään, tuuli vaan puhaltelee.

ÄITI.

Mutta sinähän, Antti, olet pappi. Sinähän voit auttaa minua.

ANTTI.

En ole vielä pappi.

ÄITI.

_(Valittavasti.)_ Voi, miks'et? Kuka minua nyt auttaa, jos pappi ei
joudu. Anna sinä minun vielä saada osa Kristuksen ruumiista ja verestä.

ANTTI.

En ole pappi, minulla ei ole siihen oikeutta. Luota jumalaan, hän voi
sinut pelastaa muutoinkin.

ÄITI.

Mutta se olisi antanut minulle voimaa voittaa kuoleman ja perkeleen.
_(Hänen silmänsä alkavat taas harhailla.)_ Mikä tuo musta on? _(Osottaa
puoleksi raollaan olevaa ovea, josta musta porstua näkyy; kiljasee
kovasti.)_ Se tulee tuo musta. _(Tarttuu Ellin kaulaan.)_ Suojelkaa
minua, se aikoo viedä, voi, voi, voi!

ANTTI.

Ei siellä ole mitään.

ÄITI.

_(Huiskuttaa käsiään.)_ On, on, on, on! Se tulee, voi, voi, voi, voi!

_(ERÄS PALVELIJA vetää oven kiini.)_

ÄITI.

Se meni. Olen voittanut. _(Painuu vuoteelleen.)_

ELLI.

_(Itkien.)_ Hän kuolee. _(Painuu hänen ylitsensä.)_ Henki kulkee vielä..
Nyt se loppui.

_(KAIKKI itkevät.)_

ELLI.

Katsokaa, hänellä on hymy huulillaan. Vieläkö voit, Antti, epäillä sitä
uskoa, jossa nytkin äitisi noin vakuutuksessa kuoli?

ANTTI.

Äiti, äiti!.. Mitä on kuolema? Sinä sen nyt tiedät. Eikö sitä voi tietää
ennenkuin tuolloin vasta, kun kaikki on lopussa? Jokaisen täytyy kokea,
ennenkuin tietää mitä kuolema on. _(Tarttuu äitinsä käteen.)_

Oletko petetty, vai pettänyt?




Kolmas Näytös.


_(Huone Antin kotona. Lämmin kesäaamu. Ikkunat ja ovet auki, peräovesta
näkyy portaat ja kirkas päiväpaisteinen maisema.)_

_(ELLI istuu ikkunan luona somassa, mutta yksinkertaisessa kesäpuvussa
ja ompelee, hyräillen jotakin virren nuottia.)_

PALVELIJA.

_(Tulee peräovesta.)_ Hyvää huomenta rouva.

ELLI.

_(Panee ompeluksensa pois.)_ Kas, Kallehan on jo kotona, vai niin ..
sepä oli erittäin hyvä, entiset jauhot ovatkin jo kaikki.. No mitäs
muuta kaupunkiin kuuluu?

KALLE.

Eipähän sinne juuri niin erityisiä.. Köyhyys näkyi olevan siellä
niinkuin täälläkin. _(Kaivaa kukkaron taskustaan.)_ Kaksi kulia minä
ostin, niinkuin puhe oli .. tässä on tähteet. _(Antaa hopearahoja
Ellille.)_

ELLI.

_(Panee ne pöydälle ja seuraa Kallea ovelle.)_ Liisa!.. Liisa!

ÄÄNI ULKONA.

Kyllä rouva.

ELLI.

Panepas, Liisa, kahvipannu tulelle pastoria varten, sillä hänen pitäisi
kohta tulla, ja mene sitte Kallen kanssa ja tyhjentäkää ne kulit siihen
ruoka-aitan keskimäiseen hinkaloon.

ÄÄNI ULKONA.

Kyllä rouva.

_(NISKALAN EMÄNTÄ vanhan kansan pukuun puettuna nousee rappusia ylös.)_

ELLI.

_(Menee häntä vastaan.)_ Hyvää päivää, hyvää päivää emäntä!

EMÄNTÄ.

_(Vetää huivia korvansa taakse.)_ Sanoiko rouva jotakin?

ELLI.

Minä sanoin että hyvää päivää.

EMÄNTÄ.

Jumal'antakoon, jumal'antakoon, rakas rouva.. Minun kuuloni tahtoo yhä
vaan huonota. Pistäysin tässä sivu kulkeissani rouvaakin katsomaan ja
tervehtimään, sitä ei useinkaan suuresta talosta tahdo emäntä irtautua,
kun on niitä töitä ja..

ELLI.

Niinhän se on.

EMÄNTÄ.

Niin mitenkä?

ELLI.

Niin että niinhän se taitaa olla.

EMÄNTÄ.

Niinhän se on, niinhän se on.

ELLI.

Vaikka muuten minusta olisi hauskaa, jos emäntä useamminkin kävisi
täällä, sillä minäkin tahdon olla niin yksin.

_(Istuutuvat huoneesen tultua; Elli ottaa ompeluksensa.)_

EMÄNTÄ.

Ohhoh! kylläpä nyt on kuuma.

ELLI.

On vähä liika kuumakin, vaan hyvää se viljavainioille tekee tuo.

EMÄNTÄ.

Tekee kai, tekee kai, kyllähän tällä ilmalla kelpaa viljan kasvaa. Mutta
pitkään se tänä vuonna veti. Ei miesmuistiin ole kesä näin myöhään
tullut. Kun tuolla sydänmaan järvissä vielä kesäkuun puolivälissäkin
kuuluivat jäitä ajaneen.

ELLI.

Niinhän ne kertovat.

EMÄNTÄ.

_(Vetää huivia korvansa taakse.)_ Niin mitä se rouva sanoi?

ELLI.

Että niinhän ne kertoivat.

EMANTA.

Niinhän ne kertoivat.. Vaan sittenhän tuo kun kesä rupesi tulemaan, niin
Herra antoi sen tulla kerrassaan. Aivanhan muutamissa päivissä tuli
täysi kesä. Ohrapellot ovat siellä meidänkin kylällä niin koreita, jotta
ainai..

ELLI.

Jumala näyttää ihmisille että hänen kädessään on kaikki.

EMÄNTÄ.

Mikä on kaikki?

ELLI.

_(Kovemmasti.)_ Jumalan kädessä näet kaikki.

EMÄNTÄ.

Niin, niin, jumalan kädessähän kaikki on.. Hänen kaikkiviisautensa
kurittaa meitä.. Tämä talvi on ollut koetuksen aika, murheen päivä niin
köyhille kuin rikkaille, niin väärille kuin vanhurskaille.. Mutta onhan,
jumalan kiitos, monta herätystä tapahtunut ja ihmiset ovat oppineet
turvautumaan jumalaan.

ELLI.

Senpä tähden jumala ottaa nyt vitsauksensa pois.

EMÄNTÄ.

Toivotaan niin, toivotaan niin.. _(Hetken äänettömyys.)_ Ei pastori
taida olla kotona.

ELLI.

Ei ole. Hän ei tähän puoleen vuoteen ole ollut yhtään kokonaista päivää
kotona.

EMÄNTÄ.

Vai ei yhtään. Sehän on ikävä.

ELLI.

Onhan se vähän.

EMÄNTÄ.

Mutta täytyyhän sitä kärsiä, kun jumala on hänessä kerran valinnut
voimallisen aseen ja lohduttajan tänä hädän ja murheen aikana. Hänen
kauttansa on muutos jo monessa tapahtunut, monen mielen on hän
kuolinvuoteella vapahtajan puoleen kääntänyt..

Hänessä on Ukko-Paavon henkeä, ja paljon hän on hengellistä elämää
tälläkin seudulla virkistänyt, se oli jo hyvin laimentunut ja moni
vanhoistakin heränneistä oli kääntynyt maailman mukaan ahneudessa ja
oman voiton pyynnissä.

ELLI.

Niistäpä hän on saanutkin itsellensä vihamiehiä.

EMÄNTÄ.

Saahan niitä vihamiehiäkin, mutta totuus ei niitäkään pelkää. Hän on
saanut voiton jumalassa.

ELLI.

Taistelujen kautta on hän saanut voiton, jommoista ei moni näe, mutta
paljon hän on taistellutkin.

EMANTA.

Sen arvaa, siitähän hänen käytöksensäkin on niin nöyräksi käynyt, että
kyllä se on nöyrä.

ELLI.

Äitinsä kuolema häneen suurimman vaikutuksen teki, vaikka epäilyksensä
vielä oli suuri, mutta sen jo silloin näki että suuri henki hänessä
asui. Hän ei lakannut etsimästä totuutta.

EMÄNTÄ.

Min mitä etsimästä?

ELLI.

_(Kovemmin.)_ Totuutta.

EMÄNTÄ.

Niin, totuutta .. aivan niin, aivan niin .. ja löysi?

ELLI.

Ja löysi. Täytyy kummastella sitä intoa, jolla hän nyt toimii. Eikös hän
ole oikea kristitty?

EMÄNTÄ.

No kyllä kai hän on oikea ristitty. Ympäri pitäjään kuuluvat kertovan
kuinka tässä talossa kaikkia autetaan ja kohdellaan ristillisellä
rakkaudella.. Kyllä kai tämä talo on oikea kointähti meidänkin
pitäjäässä.

_(ERÄS MIES tulee peräovesta, sairaan näkösenä, leukaa peittää musta
parta, viikset ylähuulta; häntä seuraa NAINEN kantaen pientä lasta
sylissään vaatteen tukemana, joka olan ja toisen kainalon taite kiertää
selän taakse; hän näyttää vielä nuorelta.)_

MIES.

Päivää rouva!

Pyytäisin saada talossa hiukan levähtää; väsynyt ja sairas kun on, ei
jaksa pitkiä taipalia tehdä.

ELLI.

Saahan sitä. _(Nousee ja menee katsomaan lasta; naiselle.)_ Istu tuohon
tuolille.

EMÄNTÄ.

_(Joka on myös noussut.)_ Korea lapsi.

ELLI.

_(Katsellen lasta.)_ Pieni raukka, oletpa syntynyt keskellä kurjuutta..
Voi kuin hänellä on mustat ja vilkkaat silmät.

EMÄNTÄ.

Korea lapsi.. Mistä päin ne vieraat kulkevat?

MIES.

Tuolta Nerkoon kanavan kaivokselta sitä on tultu.

ELLI.

Ei suinkaan sieltä vielä ole työ loppunut.

MIES.

Ei työ, vaan voimat. Keuhkotaudin sain siellä kanavan pohjaa
perkatessani kylmässä vedessä ja savessa; kun ei ole noista
jalkineistakaan, niin eipä sitä terveys tahdo kestää.

EMÄNTÄ.

Niin ainai, eihän sitä kestä semmoista.

MIES.

Onhan tuosta kuitenkin se hyöty, ettei nälkään tarvitse kuolla.

ELLI.

Antti ainakin sanoo että se koko kanavatyö on Herran vitsaus, maailman
lasten kokeita sotiakseen jumalan rangaistuksia vastaan.

EMÄNTÄ.

No kyllä se on ainai niin, niitä syntisparan puuhia.

_(MIES nauraa ivallisesti.)_

ELLI.

Te nauratte sille.

EMÄNTÄ.

_(Loukattuna.)_ Niin .. naura vaan, mutta kyllä sinä ja kaikki tohtyörit
ja sen laittajat saatte nähdä vielä viimeisellä tuomiolla mitä se tahtoo
sanoa, että jumalan, vihan vetää päälleen.

MIES.

Postillassako se seisoo?

EMÄNTÄ.

Pilkkaa sinä vaan postilloita ja muita pyhiä kirjoja, mutta saat nähdä
että siinä ei ole hiuskarvaakaan valetta siinä, mitä minä sanon.

ELLI.

_(Joka on tarkastanut Annia.)_ Mutta mitenkä minusta tuntuu siltä kuin
minä olisin teitä kumpaistakin jo ennen nähnyt.

NAINEN.

Ettäkö ei rouva enää tunne meitä?

ELLI.

Kyllä minä en jaksa muistaa.

NAINEN.

Olinhan minä piikanakin rouvan kotona yhteen aikaan.

ELLI.

Ai.. Anni Mähönen, kyllä .. kyllä minä nyt! Sehän oli siihen aikaan, kun
Antti ja minä olimme kihloissa.

ANNI.

Niin, siihen aikaanhan se taisi olla.

ELLI.

_(Katsoo säälivästi Anniin.)_ Voi Anni kulta, kun tähän aikaan olet
äidiksi joutunut.. No mutta kuka se tuo miehesi on?

ANNI.

_(Hiukan nauraen.)_ Sanokoon itse.

MIES.

Eikö rouva enää tunne tuota hurjaa Mustalais-Simoa.

ELLI.

Ai, Simoko se on! En tok' olisi tuntenut.. Kun on niin muuttunut!

SIMO.

Näkyyhän se ihminen taudin käsissä muuttuvan.

EMÄNTÄ.

Etkö huomaa että se on jumalan rangaistus.

SIMO.

Mikä?

EMÄNTÄ.

Tuo sinun tautisi.

SIMO.

Olipa tuo vaikka kahden jumalan, mutta sen vaan tiedän että tauti näkyy
ihmistä muuttavan.. Saakeli soikoon! kun tämä harmittaa, eihän elämä
tunnu elämällekään, kun on näin raihnainen. No jonkinlaiseen seutuun
sitä on pitänyt joutuakin, kun kesätkin täällä talveksi muuttuvat.. Ei
suinkaan ihminen lumella elä.

ELLI.

Ei mitään pahaa, josta ei olisi jotain hyvää. Tämän kauttahan koettelee
jumala saada ihmistä puoleensa käännetyksi pelastaaksensa häntä siitä
ijankaikkisesta kuolemasta.

SIMO.

En minä niistä ijankaikkisista mitään ymmärrä .. kuollut on kuollut.

ELLI.

Mutta mihinkäs teidän sielu joutuu?

SIMO.

Mihinkä se mustalaisen sielu joutuu!

ELLI.

Te olette yhtä uskomatoin kuin ennenkin?

SIMO.

Mistäpähän sitä uskoa meikäläisille siunautunee.

ELLI.

Asianne on huonosti.. Ja miten lie sinunkin laitasi Anni?.. Onko teitä
edes vihittykään?

SIMO.

Luonto on meidät vihkinyt ja tuo lapsi on kyllin suuri todistus siitä
että olemme yhdessä eläneet, ainakin todistaa se yhtä paljon kuin
kirkonkirjat.

ANNI.

Eihän Simo ole käynyt ripillä; eikähän sitä ole kastettukaan.

ELLI.

_(Hämillään.)_ Eikö kastettukaan!

EMÄNTÄ.

Mitä hän sanoi?

ELLI.

Ettei tuota miestä ole edes kastettukaan.

EMÄNTÄ.

Herra siunaa ja varjele! Vai ei kastettukaan.. No, elä sano muuta. Kyllä
on helvetin perillinen tuo mies.

SIMO.

_(Nauraen.)_ Jokohan on?

EMÄNTÄ.

No sen saat uskoa että on.

SIMO.

Kiitos sitten passista, muuta passiapa minulla ei olekaan.

EMÄNTÄ.

Häh..?

SIMO.

_(Kovemmasti.)_ Ei mitään teille asti.

_(EMÄNTÄ kääntää hänelle selkänsä.)_

ELLI.

_(Simolle.)_ Eihän se kumma ole, jos te olette niin kevytmielinen, kun
ette ole koskaan kuullut jumalan sanasta puhuttavan.. Minä niin
mielelläni teitä auttaisin sen tuntemiseen.

SIMO.

Sen minä kyllä luulen, mutta me olemme tyytyväiset, kunhan saamme
ruokaa.

ELLI.

Tietysti ruokaakin .. minä olin tässä aivan unhoittaa sen .. vaan eihän
ihminen elä ainoastaan leivästä.. Teiltä puuttuu vielä paljon, vaan jos
Herra valaiseisi, niin voisihan teissä kumpaisessakin vielä muutos
tapahtua .. jumalan tiet ovat tutkimattomat.. Lähtään nyt kyökkiin niin
siellä saatte syödä.

SIMO.

Kiitoksia paljon.

ANNI.

Te olette yhtä armelias kuin ennenkin. _(Menevät ulos peräovesta.)_

EMÄNTÄ.

Pitää tästä minunkin lähteä ja jos sopii, niin käykää nyt meilläkin,
pyhä-iltana on meillä seurat, niin että jos silloin..

ELLI.

Kiitoksia vaan..

EMÄNTÄ.

No hyvästi nyt sitte ja voikaa hyvin.

ELLI.

Jumalan haltuun.

_(EMÄNTÄ menee peräovesta, ELLI sivu-ovesta.)_

_(Vähän ajan perästä tulee ANTTI sisään peräovesta kantaen
päälystakkiaan ja matkalaukkuaan; panee ne pois ja heittää takinkin
päältään.)_

ANTTI.

_(Pyyhkien hikeä, otsaltaan.)_ Uh huh! _(Menee pöydän luo ja juo pari
lasillista vettä, menee sivu-ovelle ja huutaa.)_ Elli! Oletko siellä?

ELLI.

_(Tulee riemuiten sisään.)_ Antti!.. Sinä olet jo kotona ja kun minä en
ollenkaan huomannut.

ANTTI.

_(Ottaa häntä kiini kädestä ja vyötäisestä; suutelee.)_ Olenhan
vihdoinkin taas kotona.

ELLI.

_(Muuttaa itsensä.)_ Mene nyt tuonne keinutuoliin istumaan, niin minä
tuon kahvia. _(Kiiruhtaa pois sivu-ovesta.)_

_(ANTTI istuutuu keinutuoliin ja väsyneen näköisenä painuu pää kättä
vastaan.)_

ELLI.

_(Tulee sisään kantaen tarjottimella kahvikannua, pari kuppia ja muut
tarpeet; panee ne pöydälle ja kaataa kahvia molempiin kuppiin;
kaataessaan.)_

Sinä et usko, kuinka minulla taas on ollut ikävä, kun olit poissa niin
kauan aikaa.

ANTTI.

_(Katsoo häneen säälivästi.)_ Minä en ainakaan ole joutanut ikävöimään..
Sillä hyvästikin toistakymmentä oli niitä sairaita, joiden luona
tälläkin matkallani olen käynyt. _(Ottaa kahvia.)_

ELLI.

_(On istuutunut toiselle puolen pöytää vastapäätä Anttia.)_ Mutta saat
nähdä, että sinä et kestä tätä.. Sinä tulet vielä sairaaksi.

ANTTI.

Miksi epäilet.. Eikö taudit ole jumalan kädessä; hän panee ja ottaa
niitä mielensä mukaan.

ELLI.

Kyllä .. vaan voisithan sinä olla varovaisempi.

ANTTI.

En. Sen kautta kenties hävittäisin senkin vähäisen vakuutuksen, jonka
paljolla taistelulla olen saavuttanut.. Sen kanssa voin kestää, muutoin
siitä ei tulisi mitään.

Ainoastaan tällaisessa alituisessa työssä voin pysyä pystössä.
Uutterassa velvollisuutensa täyttämisessä kuolettaa ihminen parhaiten
kaikki itsekkäät pyrintönsä ja taipuu korkeimman sääntöjen alle.

ELLI.

Enhän minä käsitä sinua nyt ollenkaan.

ANTTI.

Etkö käsitä, että mikä voi olla suurempi nautinto kuin täyttää
velvollisuutensa.

ELLI.

Kyllä minä sen käsitän hyvinkin, mutta että sinun uskosi perusteet
olisivat niin heikot kuin sinä sanot niiden olevan, sitä minä en saa
päähäni. _(Menee Antin luo ja soudattaa häntä keinutuolissa.)_ Sinä et
saa olla aina noin raskaalla mielellä, sillä tietäväthän kaikki ettei
sen parempaa ihmistä ole kuin sinä.

ANTTI.

Ihminen katsoo, mikä silmään pistää, mutta jumala katsoo sydämeen, ja
senpä tähden ei ihmisten tuomio olekaan jumalan tuomio.. Minun tilani ei
ole niinkään hyvä kuin moni luulee, en ole vielä saanut minkäänlaista
voittoa. Jumalan henki ei ole vielä päässyt minussa vaikuttamaan.

ELLI.

Sinä vaadit itseltäsi liian paljon, eihän muutkaan heränneet ole sen
täydellisempiä.

ANTTI.

Eipä ne tyydytäkään minua. He eivät raski kyllin ankarasti arvostella
itseään. He eivät uskalla ottaa raamattua semmoisena kuin se on, sillä
he pelkäävät lähteä taisteluun Kristuksen sotamiehinä. Ja miestä siinä
kysytäänkin.. Eipä sillä, että se syntyisi minultakaan, mutta koettaa
tahdon.

ELLI.

_(Itkien.)_ Enhän minä ole koskaan kuvaillut uskontoa tuollaiseksi,
viepä se ihmiseltä kaiken ilon ja rauhan. Minä toivoin elämämme
muuttuvan aivan toisellaiseksi.

ANTTI.

Mitä?.. Eikö tämä juuri ole sitä, jota toivoit: hiljaista maaelämää,
jossa kumpainenkin voisi täyttää velvollisuutensa ja tehtävänsä.

ELLI.

Mutta sinähän olet niin paljon poissa,

ANTTI.

Eihän se siihen kuulu. Sehän se juuri on minun velvollisuuteni.

ELLI.

Eihän nuo muut papitkaan kule sairaan luona niin myötäänsä.

ANTTI.

Kun minä olen tämän pitäjään lapsia ja tuttu kaikille, niin tahtovat
sairaat kernaammin minua ja tietysti täytyy minun mennä, kun tulevat
kutsumaan.

ELLI.

Voisithan sinä lähettää ne muiden pappien luo.

ANTTI.

Et käsitä asemaani. Jos minä nyt jo alkaisin vetää itseäni pois
ensimäisistä tehtävistäni ja velvollisuuksistani, niin mitä sitten jäisi
virkaani, se olisi vaan tyhjä nimi. Kuinka luulet minun muutoin voivan
tätä virkaani toimittaa ja pysyä siinä.

ELLI.

Sinä pidät vaan huolta omasta tehtävästäsi.

ANTTI.

No voisinko minä sitten pitää huolta sinunkin tehtävästäsi.

ELLI.

Voisit.. Onhan minun suurin velvollisuuteni seurata sinua niin myötä-
kuin vastoinkäymisissä.. Voisithan ottaa minut matkaasi pitäjäällä
kulkiessasi.

ANTTI.

_(Pysähtyy kiikkumasta ja katsoo kummastellen Elliä.)_ No mutta Elli..
Kuinka voisit sinä siellä liikkua ja mitä ihmettä siellä tekisit?

ELLI.

Voi kun minä saattaisin tehdä paljonkin: minä voisin auttaa samoja
sairaita, joiden luona sinäkin käyt ja sitten --

ANTTI.

Ja mitä sitten?

ELLI.

_(Painaa kasvonsa Antin olkapäätä vasten, liikutettuna.)_ -- Katsoa
ettei sinulle mitään tapahtuisi, sinä olet niin varomatoin.

ANTTI.

_(Hilliten itseänsä.)_ Mutta löytyyhän meillä korkeampi suojelija, joka
kyllä voi, jos tahtoo, varjella minua kaikista onnettomuuksista. Etkö
sitä ole tullut ajatelleeksi?

ELLI.

Kyllähän minä sitäkin olen ajatellut, mutta en sentään saa itseäni
rauhoitetuksi. Sinä et voi aavistaa sitä ääretöintä tuskaa, johonka minä
joudun, kun vaan muistan että sinulle voisi tapahtua joku onnettomuus,
sillä sinä olet minulle kaikki kaikessa.

ANTTI.

Olet liiaksi kiintynyt minuun, sentähden on se hyvä meille molemmille,
jos olemme toisistamme eroitettuina. Varsinkin minulle on se tärkeätä.
Minun täytyy oppia pitämään jumalaa ainoana suojelijana, mutta jos nyt
tietäisin että sinä olet matkassani juuri sitä varten, voisin vähitellen
ruveta luottamaankin ihmisiin ja unhoittaisin siten jumalan
kaitselmuksen. Vaan kun minulla ei ole ketään, johonka turvata, täytyy
pakostakin luottaa jumalaan. Kokemuksen kautta toivon saavani
täydellisen vakuutuksen raamatun opista.

ELLI.

No jos niin on, koetan minäkin kärsiä. _(Menee ikkunan luo ja katsoo
ulos pyyhkien kyyneleitä silmistään.)_

PIIKA.

_(Tulee sivu-ovesta ja pysähtyy kynnykselle.)_ Se mustalaisen vaimo
pyytäisi maitoa lapselleen.

ELLI.

Kyllähän sitä saa antaa, anna hänelle aamumaitoa.

_(PIIKA menee pois.)_

ANTTI.

Mikä mustalainen se on?

ELLI.

_(Joka taas on istuutunut vastapäätä Anttia.)_ Sehän se on se
Mustalais-Simo, muistat kai sinä hänet.

ANTTI.

Ai .. kyllä, kyllä .. vai on hän täällä.

ELLI.

Ja hänen matkassaan on se Anni Mähönen, joka oli meilläkin piikana. Vaan
heitä ei ole vihitty eikä mitään .. kun Simoa ei kuuluta kastetunkaan.
Minä hänelle tässä äsken vähän puhelin, mutta ei se näkynyt vaikuttavan.
Ehken sinä voisit paremmin vaikuttaa.

ANTTI.

Sekin on jumalan tahdossa.

ELLI.

Mutta voisithan koettaa.

ANTTI.

Kyllä, kyllä..

ELLI.

Niin he kenties voisivat vielä mennä kristilliseen avioliittoon..
_(Nousee ja katsoo ulos.)_ Ketä sieltä tuolta tulee?

ANTTI.

_(Joka on myös noussut.)_ Ne on pitäjään miehiä, tänne on kuulutettu
kokous täksi päiväksi.

ELLI.

Eikös siellä ole Karikin?

ANTTI.

Taitaapa olla.

ELLI.

He tulevat tänne. _(Menee pois sivu-ovesta.)_

_(KARI, NISKANEN ja RUOTTI tulevat peräovesta, muut miehet jäävät
ulos.)_

ANTTI.

_(Menee heitä vastaan.)_ Hyvää päivää, terve tulemasta! _(Tervehtii
jokaista.)_ Käykää istumaan.

RUOTTI.

Kiitoksia paljon, kylläpähän tässä ennätetään.

ANTTI.

Teillä taitaa olla nyt pää täynä keinoja, millä nälkä saadaan
poistumaan.

KARI.

Aina hiukan.

RUOTTI.

Aina hiukan, aina hiukan.

NISKANEN.

Enpä häntä ole osannut hyvin punnita, sillä jumalastahan se riippuu.
Saattaahan tuota koettaa.

RUOTTI.

Sa-saattaapa hyvinkin.

KARI.

Missä huoneessa sinä olet aikonut kokousta pitää?

ANTTI.

Minä olen arvellut että sopii kai se tässäkin, ei suinkaan meitä niin
paljon ole.

RITOTTL

E-ei suinkaan.

ANTTI.

Ja taitaa olla paras, jos kutsutaan miehet sisään, niin pääsevät pois,
ei tarvitse tyhjää odottaa.

KARI.

Mitäpä tässä muutakaan.

ANTTI.

_(Menee ovelle ja tervehtii miehiä, jotka nostavat lakkiaan.)_ Jos ehken
tulette tänne huoneesen, niin saamme täällä tuumia.

_(Miehiä kokoontuu huoneesen ja jäävät seisomaan ovensuun puolelle
huonetta, osa portaille.)_

ANTTI.

_(Ottaa paperia ja kynän, menee pöydän taakse istumaan.)_ Tulkaa vaan
kaikki sieltä sisään, kyllä tänne sopii. _(Miehet siirtyvät hiukan
huoneesen päin.)_

ANTTI.

Niinkuin ehken jokainen tietää, on minua kehoitettu kutsumaan teidät
tänne koolle, että yksissä tuumin saisimme miettiä ja päättää, mikä
olisi parhain keino puutteen poistamiseksi tältä paikkakunnalta. Ja kun
nyt olemme tässä koolla, niin pyytäisin jokaista lausumaan mielipiteensä
siitä, mihin keinoihin olisi ryhtyminen puutteen poistamiseksi.

_(Hetken äänettömyys.)_

NISKANEN.

_(Nousee ylös rykien.)_ Tässä taitaa toinen toistaan odottaa alkavaksi
ja jonkinhan se pitää puhe alkaa ja panna käymään, vaan koska tässä ei
muita näy vielä puheen vuoroa vaatimassa, niin sallittanee minunkin
lausua mielipiteeni. Ei sillä että minä mitään erityistä esitystä
tekisin, tahdon vaan huomauttaa että, jos mieli näiden kaikkien
onnistua, täytyy apu tulla ylhäältä, sillä meidän puuhat eivät auta
mitään.

ERÄS MIES.

_(Jolla ei ole körttipukua.)_ Kyllähän siinä perää saattaa olla, mitä
Niskanen sanoo, ja onkinhan siinä, mutta ei meidän siltä auta ristissä
käsin odottaa apua ylhäältäkään; täytyyhän meidän jotain toimittaa. Ja
sentähden olisi minun ymmärtääkseni saatava työtä hankituksi köyhemmälle
väelle. Sillä tietäähän jokainen, mikä siunaus tästä Nerkoon
kanavatyöstä on ollut paikkakunnallamme, josta kiitos olkoon meidän
herra tohtorille Karille, jonka uutteran puuhan ja vaivan näön kautta se
saatiin toimeen. Mutta sekään ei riitä, kun sinne on paltoutunut niin
paljon väkeä muualtakin ja se valtion määräämä summa tahtoo olla
pienellainen, sen vuoksi pitäisi pitäjään jollakin tavalla hankkia
lisätyötä omalle väestölleen.

KARI.

_(Nousee ylös.)_ Niinkuin tässä jo huomautettiin, on minunkin mielestä
ainoa apukeino, että hankimme runsaasti työtä. Se tosin ei ole helppo
asia, vaan toivon että jos me vaan ollaan yksituumaisia, niin siitäkin
pulasta päästään.

Olen ajatellut että kuvernöörin kautta lähetettäisiin pitäjään puolesta
anomus senaattiin, jossa pyydettäisiin valtiota myöntämään suurempaa
apurahaa Nerkoon kanavan kaivosta vasten.

ÄÄNIÄ JOUKOSTA.

No se olisi asiata se.

KARI.

Ja tahtoisinpa minä tämän summan vielä niin suureksi, että kaikki, jotka
vaan haluaisivat, saisivat siellä työtä ja ruokaa.

ÄÄNIÄ JOUKOSTA.

No sittenhän se..

ERÄS MIES.

Tämä olisi mielestäni varteen otettava esitys..

ANTTI.

Minun mielestä ei tämä esitys enempi kuin muutkaan ole paikallaan.
Tarkemmin mietittyäni tätä asiaa olen tullut siihen päätökseen, että
jumalan sanan kannalta katsottuna on tämmöisiä puuhia vastustettava,
sillä ne menevät liika pitkälle. Näyttää, siltä kuin emme muistaisi että
jumalata onkaan. Uskokaa pois, meidän ponnistukset ovat aivan turhat..
_(Osoittaa ulos akkunasta.)_ Katsokaa nyt tuonne ulos, tuossa, lainehtii
ohrapelto niin kauniina kuin toivoa voi .. sanokaapas kenen ansiosta se
siinä kukoistaa, mitä ansiota on meillä siinä. Eikö jumala hyvyydessään
ole sitä kasvattanut ilman meidän siihen mitään vaikuttamatta. Hän on
vanhurskaudessansa rangaissut meitä meidän syntiemme tähden, mutta nyt
hän taas auttaa meitä ja antaa sitä runsaammin. Sentähden pitäisi meidän
huomata voimiemme vähyys ja pysyä aloillamme. Minun neuvoni tässä
asiassa olisi, että alistuisimme jumalan kaitselmuksen alle ja
luottaisimme häneen ainoaan auttajaan. Ja jos meidän sydämemme olisivat
alituisessa ja todellisessa rukouksessa. Herran puoleen, niin varmaan
tulisi suurempi apu kuin te voisitte toivoa. Mutta jos me omin voimin
koetamme pelastautua jumalan panemista vitsauksista, niin me vaan
pahennamme asiaa, pakoitamme jumalan käyttämään vielä kovempaa
rangaistusta. Hänen tarkoituksensa on juuri tämän kautta saada
ihmissydämet luottamaan häneen ainoaan auttajaan.

RUOTTI.

_(Nousee ylös.)_ Minunkin mielestä se on aivan niin kuin pastori sanoi.

_(Yleinen häiriö miesjoukossa, he katselevat levottomasti toisiansa ja
kuiskailevat keskenään. Kari nousee ylös ja kaikkien silmät kääntyvät
häneen.)_

KARI.

En tahdo vastustaa edellistä puhujaa siinä, että hän kehoittaa kansaa
luottamaan korkeimman kaitselmukseen. Tahdon vaan huomauttaa muutamista
kohdista hänen puheessaan, joissa en löytänyt johdonmukaisuutta. Hän
huomautti meitä tämän vuoden toukojen kauneudesta, kuinka me emme ole
siihen mitään vaikuttaneet ja tahtoi sillä tehdä tämän meidän
nykyisenkin puuhamme arvottomaksi. Mutta siinä hän ei ole ottanut
huomioon sitä seikkaa, että jollemme me olisi siementä maahan panneet,
niin eipä kasvaisi touko tuossa. Minun mielestäni on meidän velvollisuus
muokata maa ja panna siemen, se on sitten korkeimman tahdossa, josko hän
antaa sen menestyä eli ei.

ÄÄNIÄ JOUKOSTA.

Ymmärrettävästi se on niin.

KARI.

Samoin tässäkin asiassa. Me voimme pyytää apua valtiolta .. kuinka se
sitten tulee onnistumaan, se on kohtalon määrättävä. Eikös se ole niin?

ANTTI.

No olkoon. Jos se on yleinen mielipide, niin en minäkään tahdo sitä
vastustaa.

RUOTTI.

_(Nousee ylös.)_ Minä en myöskään tahdo sitä silloin vastustaa.

ANTTI.

No hyväksyvätkö sitten kaikki herra Karin ehdoituksen?

ÄÄNET JOUKOSTA.

Hyväksytään, hyväksytään!

ANTTI.

Minkälaisiin toimiin luulette nyt sitten pitävän ryhtyä tämän asian
johdosta?

ERÄS MIES.

Eiköhän olisi soveliainta valita joku, joka valmistaisi tämän anomuksen
ja se sitten yleisessä kuntakokouksessa tarkastettaisiin ja asian
mukaisesti vahvistettuna lähetettäisiin määräpaikkaansa. Soveliain tähän
toimeen olisi mielestäni herra tohtori Kari, joka siinä toimessa on
ollut ennenkin.

ANTTI.

Onko kokous myös sitä mieltä?

ÄÄNET JOUKOSTA.

On.. On.. On..

ANTTI.

Ja Kari ottaa tämän toimekseen?

KARI.

Kyllä. Hyvinkin mielelläni teen jotain sen hyväksi.

ANTTI.

Päätös on siis, että pyydetään valtiota koroittamaan sitä summaa, jonka
hän on määrännyt Nerkoon kanavan kaivattamista varten, ja että herra
Kari ottaa valmistaakseen anomuksen, joka sitten tarkastetaan yleisessä
kuntakokouksessa ja lähetetään asianomaiseen paikkaan. -- Onko kaikki
samaa mieltä?

ÄÄNIÄ JOUKOSTA.

On.. On..

ANTTI.

Sitten minun luullakseni ei meillä taida enää olla mitään keskusteltavaa
tästä asiasta.

KARI.

Ei suinkaan.

RUOTTI.

_(Nousee ylös.)_ Se on minunkin mielipiteeni.

ANTTI.

_(Katselun miesjoukkoon.)_ Eikä taida enää olla muitakaan esityksiä.
_(Hetken äänettömyys.)_. Taitaa olla sitten kokous tällä kertaa lopussa.

RUOTTI.

_(Nousee ylös.)_ Ei ainakaan minulla ole siihen mitään vastaan
sanomista.

_(Miehet sanovat hyvästi ja menevät vähitellen ulos. NISKANEN ja RUOTTI
heittävät hyvästi ANTILLE.)_

RUOTTI.

No tännekös se tohtori jää?

KARI.

Niin nyt tällä kertaa.

RUOTTI.

Herran haltuun sitten. _(Jättävät hyvästi hänellekin ja menevät ulos.)_

_(KARI istuutuu kiikkutuoliin jotakin kirjaa selailemaan, ANTTI kävelee
edestakaisin huoneessa.)_

ANTTI.

_(Kävellessään.)_ Kyllähän sitä ihminen saa puuhata ja koettaa yhtä ja
toista, vaan jumalall' on onnen ohjat, luojalla lykyn avaimet. Jo
pitäisi sinunkin, Kari, tulla huomaamaan jumalan kaitselmus ja voima
luonnon yli. Kuka meistä ihmisistä olisi tämän kesän alussa uskaltanut
edes toivoa että touoista mitään tulee, mutta nyt sen näet.

KARI.

Mitäpä siitä on, jos sen halla kuitenkin panee, ja se on hyvin luultava,
kun kesän tulo niin kovin myöhästyi.

ANTTI.

Tuntuu siltä kuin luulisit ettei halla olekaan jumalan käsissä.

KARI.

Pirun käsissä minä sen ennen luulisin olevan.

ANTTI.

Mutta pirukin on jumalan käsissä.

KARI.

Koskapahan piru lie ollut jumalan käsissä.

ANTTI.

Aina.

KARI.

Ei sen kovemmin kuin nuo mahtavat ruhtinaat toisistansa erosivat.

ANTTI.

Ku-kuule Kari, sinä puhut liian ajattelemattomasti ja kevytmielisesti
niin tärkeistä asioista. Luotat liian paljon omaan järkeesi ja voimaasi.

KAKI.

Ilman itseensä luottamusta ei ihminen pääse mihinkään. Ensimäinen ehto,
mitä ihmiseltä vaaditaan, on itseluottamus.

ANTTI.

Ennen kaikkea luottamus jumalaan.

KARI.

Semmoinen luottamus on turha, sillä kaikki tapahtuvat varmojen lakien
mukaan.

ANTTI.

Ja se laki on jumala.

KARI.

No olkoon. Samapa tuo lie, jos sitten kaikkia luonnon voimia kutsutaan
yhteisellä nimellä jumalaksi.

ANTTI.

Joka on persoonallinen.

KARI.

Väitöstä täytyy seurata todistus.

ANTTI.

Siinä on parhaiksi todistusta, kun hän itse kutsuu itseänsä minäksi,
sillä hän sanoo: minä olen Herra sinun jumalasi j. n. e.

KARI.

Missä hän sen sanoo?

ANTTI.

Raamatussa.

KARI.

Suo anteeksi, olin unhoittaa! Ja koska sinä väitteesi yksinomaisesti
raamattuun perustat, niin en minäkään tahdo kanssasi väitellä. -- Vaan
puhuaksemme tuosta hallasta: eikös uskon pitäisi saada sekin haihtumaan,
jos asiaa raamatun kannalta katsotaan?

ANTTI.

Kyllä varmaan, jos uskoa vaan riittää.

KARI.

Teepä sitten uskollasi se suuri työ, että halla ei pane tämän vuoden
toukoja.

ANTTI.

Ivalla sinä kyllä sitä puhut, vaan usko on paljon ihmeitä aikaan saanut
ja jo sinullekin näyttääksensä että hän on luonnon herra, ei hän anna
hallan tulla. Se on minun varma vakuutukseni.

KARI.

Olisinpa minä silloin koko maailman pylväs.

Vaan kuinka voit tuommoisia edes ajatellakaan, sitä minä en käsitä.
Aivan toisellainenhan sinä ennen olit, mutta mikä on sitten miehen
muuttanut, se on minulle selittämätöintä.

ANTTI.

Et tuntenutkaan sitä sisällistä ihmistä, joka minussa oli. Jumala on
minussa muutoksen aikaan saanut monen koetuksen kautta.

KARI.

Sen kyllä huomaan, sillä näköpiirisi on kauheasti supistunut. Sinä olet
mennyt kovin taaksepäin siitä, kun papiksi rupesit.

ANTTI.

_(Kärsimättömänä.)_ Jaah, -- taakse päin, taakse päin --

KARI.

_(Keskeyttäen.)_ Niin, niin. Sillä etkö muista niitä aikoja
yliopistossa, jolloin olit niin innostunut tähän uuteen suuntaan --

ANTTI.

_(Keskeyttäen.)_ Suo anteeksi, mutta niitä aikoja en tahdo muistella. Ne
ovat kauhistus sekä itseni että jumalan edessä. Kuka tietää, jos niitä
muistellessa epäilyksen siemen heräisi uudelleen ja silloin olisin
hukassa.

KARI.

Minun käy sinua oikein sääliksi. Noinko heikko uskosi onkin?

ANTTI.

Heikko tai vahva; vaan elä koettelekaan enää minua vetää siihen
epäilykseen, josta jumalan suoranaisten muistutusten kautta olen pois
kutsuttu.

KARI.

Ha, ha, ha! Kuule nyt --

ANTTI.

_(Keskeyttäen.)_ En viitsi kanssasi, kun sinä et kumminkaan voi niitä
asioita käsittää.

KARI.

Kuule nyt yksi ainoa totuus vielä.

ANTTI.

Minä en tahdo kuulla mitään.

_(ELLI tulee sivu-ovesta, KARI nousee ylös kohteliaasti.)_

ELLI.

Hyvää päivää, Kari. _(Kättelevät; Antille.)_ Pianpa se kokous loppuikin.

_(ANTTI ei vastaa, kävelee vaan edestakaisin lattialla.)_

ELLI.

_(Istuutuu vastapäätä Karia.)_ Teillä taitaa yhä vaan olla paljon työtä?

KARI.

Kyllähän sitä työtä on enempi kuin kerkiääkään, varsinkin siellä kanavan
kaivoksella.

ELLI.

Anttikin se on poissa aivan myötäänsä, sillä hänen täytyy käydä niin
paljon sairaiden luona.

KARI.

Vaan se voi tulla ajan pitkään vaaralliseksi, kun hän on niin
varomatoin, eikä huoli mitään varokeinoja, jotka estäisivät taudin
tarttumasta.

_(ANTTI hymyilee pilkallisesti.)_

KARI.

Niin, niin, ei se ole naurun asia. Mitähän, jos se vielä kostaisi.

ELLI.

Sitähän minäkin olen pelännyt.

KARI.

Sekin sairas, jonka luona hän äsken kävi, sairasti isoa-rokkoa ja
arvaahan sen mitenkä myrkyllistä ilma on sellaisessa pienessä
hökkelissä, jossa sairas viikkokausia tulee makaamaan. En häntä
olisikaan laskenut sinne sinänsä, mutta vasta jälestäpäin sain kuulla
että hän oli käynyt siellä.

ANTTI.

Erehdyt, jos luulet että olisit voinut estää minua, ja toiseksi olisit
tehnyt suuren vääryyden minuakin kohtaan.

KARI.

Kuinka niin?

ANTTI.

Olisit estänyt minua virkaani toimittamasta.

KARI.

Vaan jos se matka maksaa sinulle henkesi, jonka varjeleminen taas kuuluu
minun ammattiini?

ANTTI.

Se on aina ensiksi autettava, jolla suurin hätä on.

KARI.

Kuinka sinä voit heitä auttaa?

ANTTI.

Voimieni mukaan koettelen heitä lohduttaa jumalan sanalla ja käytän
niitä armovälikappaleita, joita jumala on käytettäväkseni antanut.

KARI.

Vaan jos sinä erehdyt osoittaessasi heille autuuden tietä ja he hukkuvat
ijankaikkisesti.

ANTTI.

_(Miettiväisenä.)_ Mitä sinä sillä tarkoitat?

KARI.

Oletko niin varma, ettet koskaan ole puheellasi erehdyttänyt sairaita ja
siten ehkäissyt jumalaa kenties jo alkamaa työtä heissä?

ANTTI.

Tuota en ole tullut koskaan ajatelleeksi.

KARI.

Sitäpä minäkin. Epäilen, tokko sinä edes olet oikein vakuutettu tuosta
opista, jota levität.

ELLI.

Kuinka hän muutoin voisi toimia tuollaisella innolla.

ANTTI.

_(Miettiväisenä.)_ Olisinko minä erehtynyt?

ELLI.

Antti, kuinka sinä nyt taas.. Voi, voi, kuin sinä vielä olet heikko, kun
annat sijaa kaikellaisille epäilyksille.

ANTTI.

Tämä virka on tärkeä, siinä ei saa erehtyä.

ELLI.

Mutta, Antti, etkö ymmärrä että kaikki tuollainen epäilys on pahan
hengen töitä. Juuri silloin, kun aika on tärkein, on hän paulojansa
virittämässä. Sinun täytyy seisoa lujana ja taistella tänä epäuskon
aikana, kun vielä olet siltä säilynyt. Joskin tunnet itsesi heikoksi,
niin rukoile voimaa jumalalta.

ANTTI.

Kunpa minulla olisikin sinun uskosi, Elli.. Sinä voit niin lapsellisesti
uskoa kaikki ja siinä sinun suuruutesi.

ELLI.

Sinussa voi olla suuruutta, vaan ei minussa. Sinulla on suuri kutsumus,
jonka edestä sinun tulee taistella. Elä anna aihetta epäuskolle riemuita
voitostaan.

KARI.

Minä annan sinulle paremman neuvon: jätä pois nykyiset hommasi ja palaja
takaisin tieteitten palvelukseen.

ANTTI.

_(Hämmästyen.)_ Mitä? -- Tuoko sinun tarkoituksesi olikin. _(Katsoo
häneen tutkivasti.)_ Sinulla onkin mielessä petos, vaikka luulin sinun
tarkoittavan hyvää. Tarkoituksesi onkin riistää minulta pois ainoa
turvani.

Tähän asti olen antanut sinun olla asemassasi, mutta nyt se ei enää käy
laatuun. Sinä kylvät epäuskon siemeniä kansaan ja siten hävität
muokkaamani maan, teet enempi vahinkoa kuin hyötyä. Meillä on parempikin
parantaja kuin sinä.

KARI.

Se on hyvä se. _(Nousee ylös ja ottaa hattunsa lähteäkseen; samassa
tulee SIMO perä-ovesta pidellen vatsaansa.)_

SIMO.

Saakeli, nyt taisi käydä hullusti, auttakaa hyvä tohtori minua!

ELLI.

Antti, tuossa on taas yksi hedelmä siitä kehutusta kanavatyöstä.

KARI.

Sielläkö hän on sairastunut?

SIMO.

Siellä, siellä, oih, oih! _(Istuutuu tuolille.)_ Ei suinkaan tässä auta
muu kuin kuolema. Söin selvää leipää liika paljon, vatsani ei kestänyt.

KARI.

Sangen vaarallista. _(Menee laukkunsa luo, joka hänellä oli matkassaan,
ja ottaa sieltä jotakin lääkettä.)_

ANTTI.

Ei tässä lääkkeet enää auta. Sinä et voi hiuskarvankaan vertaa jatkaa
hänen elämäänsä. Tärkeämpi on, jos hänet saadaan pelastetuksi
ijankaikkisesta kuolemasta.

KARI.

_(Antaa hänelle lääkkeitä.)_ Ei tässä nyt siihen joudeta.

ANTTI.

Se on pakosta. Häntä kun ei ole edes kastettukaan..

SIMO.

Ei .. ei ole kastettu .. nyt he kastavat.. niin kastakaa..

ANTTI.

Tahdotko, että sinut pitää kastaa?

ELLI.

Se on parhain lääke.

SIMO.

Kastakaa sitten .. oih, oih!

KARI.

Oletteko te hulluja, kun rupeatte kastamaan semmoista, joka ei ole edes
tajussaan.

ANTTI.

Se on minun asiani. Tässä emme saa aikaa hukata, hänet täytyy valmistaa
uutta elämää vastaan ottamaan. Ja sinua täällä ei tarvita. Minä tahdon
näyttää teille uskomattomille että jumalallakin on valta ihmistä auttaa.
Etkö muista ryöväriä ristinhirsipuussa.

KARI.

Kasta sitten, kun hän on tajussaan, minä hoidan häntä ensin.

ANTTI.

Tiedä se että tämä on minun taloni.

KARI.

Onko niin .. no hyvä. On maata muuallakin. _(Tarttuu Simon
käsivarteen.)_ Lähtäänpä sitten, liike ei ole pahaksi.

_(Alkavat mennä.)_

ELLI.

Elä anna hänen viedä..

ANTTI.

Vastatkoonkin siitä, en rupea väkivaltaisuuksiin.

KARI.

Luulenpa sinunkin kerran katuvan tätä ja vielä sinä kukistut jumalasi
kanssa tuon ylpeytesi kautta.

ANTTI.

Jos minä kukistun, ei kuitenkaan jumala kukistu.

_(KARI taluttaen SIMOA menee pois.)_

ANTTI.

_(Kävelee pari kertaa laattian yli levottomana; pysähtyy.)_ Nyt täytyy
minunkin lähteä. Hän on vaarallinen vihollinen.

ELLI.

Taas lähdet. Mihinkä sinä nyt?

ANTTI.

Taistelemaan. Kari voi helposti levittää epäuskoa semmoiseen joukkoon,
kuin siellä kanavatyössäkin on.

ELLI.

Aijotko sinäkin sinne?

ANTTI.

Se on minun velvollisuuteni.

ELLI.

_(Tarttuu Antin käteen ja katsoo häntä suoraan silmiin.)_ Sinne voin
minäkin tulla, eikö totta? Tämän ainoan kerran.. Muutoin voi sinulle
jotakin tapahtua. Kari on viekas mies ja uskosi vielä heikko. Sinä annat
toisten niin paljon itseesi vaikuttaa.

ANTTI.

Vaikea on minun kieltää, vaan se täytyy minun kumminkin tehdä, sillä
niinkuin olen jo sanonut: minun täytyy oppia luottamaan ainoastaan
jumalaan. _(Panee päälystakin päällensä.)_ Nyt tunnen itseni vapaaksi ja
varmaksi. Hyvästi Elli! _(Suutelee häntä ja menee.)_

ELLI.

_(Katsoo hänen jälkeensä, huokaisten.)_ Tuntuu kuin olisi hän lähtenyt
ijäksi.




Neljäs Näytös.


_(Kanavan kaivos perällä, sen takana viljavainioita ja metsämaisema;
oikealla lautahuoneita, joista näkyy kaikellaisia työ- ja ruokatarpeita;
vasemmalla osa asuinhuonetta, ovi ja portaat näyttämölle päin. Kaivoksen
portailla ja pihalla paljon työkaluja. Lautahuoneiden edessä pari suurta
kattilaa tulella kivien varassa; työntekijöitä: miehiä, vaimoja ja
lapsia häärii kaikkialla.)_

_(RUOTTI ja PEHTORI tulevat huoneesta portaille.)_

RUOTTI.

Niinpähän käy kuin pelättiin .. pohjoistuuli tyyntyy aina.

PEHTORI.

_(Katselee pohjoiseen.)_ Hyvin arveluttavalta näyttää. Meillä on
odotettavana kova halla jo ensi yönä.

RUOTTI.

Pahoin sitä pelkään minäkin.

PEHTORI.

Ilmakin on jo kovin kylmän näköinen. _(Huokaisee.)_ Ensi yö panee arat
paikat epäilemättä, toinen yö tekee puhtaan ja kolmas korjaa jälet.

RUOTTI.

No jopa sen saa melkein uskoa.

PEHTORI.

_(On katsellut tarkkaan ilman rantaa kohti.)_ Katsokaapas, tuolla
luoteis taivaalla on pieni pilven lonka näkymässä, jos se sieltä
hyvinkin nousisi, niin laimentaisi se hallaa.

RUOTTI.

Kyllä, kyllä se sen tekisi, mutta minusta näyttää kuin se olisi
painumaan päin.

PEHTORI.

Silloinpa tulee leivästä puute ja mistä se hankitaan.

RUOTTI.

Puutehan se tulee, ja joskin se ei meissä niin tunnu, vaan köyhiä se
koettelee.

_(Menevät huoneesen.)_

I:NEN MIES.

_(Herkiää kaivamasta, pyyhkien otsaansa.)_ Eiköhän se Ruotinkin ihroissa
vielä tunnu, niinpä minä pahoin pelkään.

II:NEN MIES.

Hyvähän rikkaan on ylvästellä, mutta raamatussa sanotaan: huokeampi on
kamelin käydä neulan silmän läpi, kuin rikkaan tulla taivaan
valtakuntaan.

I:NEN MIES.

Se on huono lohdutus. Ei sinne ole köyhällä enempi toivoa kuin
rikkaallakaan.

III:MAS MIES.

Mutta mitähän varten se jumala sitten vaatii ihmiseltä semmoista, jota
se ei voi täyttää ja rankaiseepa vielä tällä tavalla. Jokohan tämänkin
vuoden tou'ot antaa hallan viedä?

I:NEN MIES.

Joko sitä vielä epäilet. Johan tuon tunnet ilmastakin. Katsopas tuonne
järvelle, etkö näe että se tyyntyy; ei laineet liiku sen makuisestikaan,
että siellä tuulisi.

II:NEN MIES.

Mutta näyttääpähän, kuin siellä rupeaisi uudestaan tuulemaan. Etkö näe
tuolla saarien välissä?

I:NEN MIES.

Tyyntymisensä edellä se vaan henkäileksen siinä auringon lasketessa.

_(MÄKÄRÄ tulee kepillään hujaten.)_

MÄKÄRÄ.

_(Yksin.)_ Hipuuli, hipuuli!.. tuohon toiseen taloonko?

I:NEN MIES.

Mitä se Mäkärä taas ajelee?

MÄKÄRÄ.

Hehe!.. Ajeleeko? Minäkö?

I:NEN MIES.

Niin.

MÄKÄRÄ.

Piruja ja nälkää.. Hehe!

I:NEN MIES.

Nepähän ne taitavat liikkeessä olla tähän aikaan.

MÄKÄRÄ.

No jo ne tok' on. Kyllä ne Mäkärätä ahdistelevat.

I:NEN MIES.

_(Nauraa.)_ Aivanko ne tekevät ilmeistä pahaa?

MÄKÄRÄ.

Nekö?.. Ei sanota muille. _(Vetää häntä syrjään ja ottaa lakin päästään,
on kuiskaavinaan.)_ Katsopas, ne peijakkaathan veivät minulta tukankin
ja ovat särkeneet kaikki jäsenet.. _(Ottaa virsut jalastaan.)_ Pirut
nämätkin ovat polttaneet; pakkasivat kerran saunan uuniin, kun olisin
mennyt sinne maata. Unen tullessa alkoi niitä saunaan pakkautua ja ei
muu auttanut kuin uuniin. Siinä peijakkaat vahtivat aamuun asti. Talon
emäntä sitten päivän valetessa veti Mäkärän sieltä vähissä hengin pois.

_(PEHTORI ja RUOTTI tulevat huoneesta. Heidät huomattuaan alkaa Mäkärä
puhua hiljaa miehen kanssa.)_

RUOTTI.

No kiitos vaan vaivoistanne, se oli hyvä, että sain velkakirjan
valmiiksi. Sen nojalla on aina varmempi hakea ulos saatavansa.

PEHTORI.

_(On katsellut taas ilman rantaa kohti.)_ Ei kestä, ei kestä.. Mutta ei
tuo pilvi sittenkään taida kohota tänne.

RUOTTI.

Siltäkö näyttää?.. Johan minä sen äsken näin että paremmin se on
painumaan päin.. No hyvästi nyt sitten.

PEHTORI.

Voikaa hyvin!

RUOTTI.

Kiitos .. kiitos. _(Menee.)_

PEHTORI.

_(Huomattuaan miehet.)_ Ei auta miehet seisoskella, työhön vaan joka
kynsi. _(Osoittaen Mäkärätä.)_ Mikä se on se mies siellä, mikä on asia?

MÄKÄRÄ.

_(Lähenee pehtoria pokkuroiden, hattu kainalossa.)_ Ei asiata .. ei
asiata, korkea-arvoinen herra pehtori .. muuta minä vaan .. olen ystävän
etsijä .. enkä löydä, se piru peijaa vaan .. sanoo että mene, mene,
kyllä sieltä löytyy, mutta vieläkös .. ei löydy.... Katsopas joukkoasi,
eikös ole pulskaa väkeä?

_(Pehtori kääntyy niitä katsomaan, samassa sieppaa Mäkärä kuokan maasta
ja alkaa juosta sen kanssa pois.)_

PEHTORI.

_(Huutaa.)_ Mies hoi!.. Peijakas .. ottakaa se kiini!

_(Samassa kääntyy Mäkärä takaisin ja heittää kuokan maahan.)_

MÄKÄRÄ.

Koettelin vaan oletko tavarassa kiini.. Mutta eiköhän lähetä ja
komenneta kaikki tuonne kanavan pohjalle ja sitten muta päälle. Ainakin
niillä silloin olisi helpompi olla.

_(Pehtori menee pois häntä kuulematta.)_

MÄKÄRÄ.

_(Yksin.)_ Kurja elämä, kurja elämä. _(Kyykistyy maahan itkien.)_ Herran
käsi lepää meidän kaikkien päällä.. _(Nousee ylös ja menee pois melkein
juoksujalassa.)_

_(ANTTI ja NISKANEN tulevat.)_

ANTTI.

Katsokaa nyt tätäkin.. Johan minä aina olen sanonut, etteihän tämä muuta
kuin lisää kurjuutta. Semmoisia ne ihmisten puuhat ovat ilman jumalan
apua. Jo pitäisi tuommoisten kuin Karinkin huomata pienuutensa.

NISKANEN.

Niin minäkin ensin päättelin, mutta nyt olen tullut huomaamaan että hyvä
se sentähden oli, kun saatiin työtä. Itsekin olen paljon ansainnut
hevosillani täällä kanavatyössä.

ANTTI.

Niin, kyllähän se on niinkin, että puute pakoittaa ihmistä yrittämään.
Enkä minä siitä juuri niin .. mutta kun heillä ei ole luottamusta
jumalaan. He luottavat vaan itseensä.

NISKANEN.

Se on kyllä paha se.

ANTTI.

He suorastaan pilkkaavat jumalaa. Eivät vielä nytkään tahdo uskoa että
jumala se ainoastaan voi auttaa, vaikka näkevät tuommoisen rehevän
tou'on edessään. Sanovat että jumala peijaa heitä, näyttää vaan että
täällä sitä olisi, mutta eipä anneta. Väittävät hallan panevan tämänkin
vuoden tou'ot.

NISKANEN.

Hyvin arveluttavalta se tosin näyttää, se täytyy myöntää.

ANTTI.

Siis tekin epäilette? Kenessä minä sitten voin uskoa löytää.

NISKANEN.

No itsessänne kai.

ANTTI.

Te nauratte sille, mutta minä olen varma asiastani; usko voittaa aina.

NISKANEN.

Ihminen säätää, jumala päättää. Olette vielä nuori ja liian kiivas,
mutta kyllä kerran helpoitattekin vaatimuksianne.. Minun täytyy
kiiruhtaa katsomaan, miten siellä työ sujuu, sillä kun vaan silmä
välttää, ei se tahdo käydä.. Jääkää hyvästi! _(Menee.)_

ANTTI.

_(Katsoo hänen jälkeensä; yksin.)_ Helpoittaa vaatimuksiansa?..

_(Lähenee miehiä, jotka ovat ahkerassa työssä.)_

ANTTI.

Hyvää iltaa, hyvää iltaa miehet! _(Miehet tervehtivät.)_ Kovaa taitaa
olla työn teko, eikö se rupea rasittavaksi ajan pitkään.

I:NEN MIES.

Eipähän se leipä leikkimällä tulle.

ANTTI.

Se on tosi, mutta miksi näytätte kaikki niin alakuloisilta ja
tyytymättömiltä.

I:NEN MIES.

Kun ei ole syytä liioin iloitsemaan, sillä taivaassa ollaan tiukat tähän
aikaan.

ANTTI.

Päinvastoin. Minun mielestäni pitäisi jokaisen iloita ja olla
kiitollinen siitä kuin jumala ottaa vitsauksensa pois.

_(MIEHET katsovat naurahtaen toisiinsa.)_

I:NEN MIES.

Niin, jos ottaa.

ANTTI.

Samaa nuottia kaikkialla.. Tietysti se ottaa. Minua surettaa oikein se
vieraantuminen jumalan kaitselmuksesta, jonka teissäkin huomaa. Kaikki
epäilevät vaan.. Eikö teissä löydy yhtään, joka uskoisi ettei hallaa
tule?

I:NEN MIES.

Paha on uskoa, kun huomaa sen jo niskaansa hiipivän.

ANTTI.

Sinä et ole mikään tietäjä.

I:NEN MIES.

Ei siihen hyvin suuria tietoja tarvitakaan, kunhan ei ole aivan älytöin
lapsi.

ANTTI.

Semmoiset merkit eivät koskaan pidä kutiaan. Jumala on tehnyt
suurempiakin ihmeitä.

I:NEN MIES.

On kai se aikoinaan niitäkin tehnyt.

_(Työkelloa soitetaan, miehet lakkaavat heti työstään ja jättävät Antin
yksin seisomaan; padat siirretään pois näyttämöltä; väki rientää sinne
päin; hälinää ja lasten itkua kuuluu; joitakuita sairaita kannetaan
näyttämän poikki, jotka tuntuvat valittavan; heitä seuraa KARI.)_

KARI.

_(Huomattuaan Antin.)_ Vai niin, täällähän sitä sinäkin olet. Hyvää
iltaa! _(Kantajille.)_ Viekää ne sairaat siihen huoneesen, jossa minä
asun; tulen heti perässä.

ANTTI.

_(Ivallisesti.)_ No Kari, etkö nytkään myönnä että tämä lisää vaan
kurjuutta?

KARI.

Olet itsepäinen yhä vielä. Mutta minä kysyn, etkö nytkään myönnä että
halla tulee.

_(ANTTI katsoo häneen puoleksi hämmästyneen ja kysyväisen näköisenä.)_

KARI.

Niin, leikki sijansa saakoon, vaan ei meidän auta tässä ruveta ilkkumaan
toisen tai toisen tappiolla, aika on kallis. Ensi vuonna tulee puolta
suurempi puute ja kurjuus kuin nyt. Silloin tarvitaan voimia ja
pontevuutta, jos mieli ihmisen voittaa edes vähänkin luonnon kovuutta.
Senpätähden ei meidän sovi tyhjien riitojen takia katsoa kieroon
toisiimme, vaan ryhtyä yhdessä paikkakuntamme etua valvomaan, että jo
ajoissa saamme eloa Venäjältä talven tarpeeksi, muutoin kuolemme kaikki
nälkään.. Vai mitä arvelet?

ANTTI.

Meidän tiemme eroavat tässä. Sinun tuumiisi en suostu, enkä yhdy.
Vieläpä on aikomukseni niin paljon kuin mahdollista vastustaa aikeitasi.
Sinun tiesi ovat väärät.

KASI.

Kas, kas .. mikä sinut on nyt niin varmaksi tehnyt?

ANTTI.

Oloni ja havaintoni täällä.

KARI.

Ja olet nyt varma, että vakuutuksesi on oikea?

ANTTI.

Olenpa niinkin.

KARI.

Olet siis voittanut epäilyksesi .. hyvä.

ANTTI.

Niin, ja nyt tahdon sille täydellisen varmuuden. Minä en ole hetkeäkään
epäillyt ettei hallaa tule. En ole tavannut ketään muuta, joka sitä
uskoisi, sillä sinä olet heihin epäuskoa istuttanut; mutta juuri tämän
kautta saan teille epäilijöille näytetyksi kellä on valta luonnonkin
yli.

KARI.

Siis odotat ihmettä vakuuttaaksesi itseäsi ja muita. Eipä uskosi sitten
olekaan niin kovin vahva, vaikka se siltä kuuluu. Ennenkuin ensi yö
loppuu, on sekin jo kumossa. Hyvää yötä, minulla on kiire. _(Menee.)_

ANTTI.

_(Jää katsomaan hänen jälkeensä; yksin.)_ Hänellä on varmuutta, ei
minulla. _(Katselee ympärilleen.)_ Tulisiko kuitenkin halla. _(Istuutuu
jonkun työntökärrin päälle miettiväisenä eteensä tuijottaen. Vähän ajan
perästä tulee MÄKÄRÄ itsekseen supisten, mutta huomattuaan Antin hiipii
hänen luokseen ja kyykistyy katsomaan.)_

ANTTI.

_(Hypähtää ylös säikähtäen ja peräytyy hiukan.)_ En tunne teitä.. Ketä
te etsitte?

MÄKÄRÄ.

Minä etsin kristittyä.

ANTTI.

Missä luulette tähän aikaan kristittyjä löytyvän?

MÄKÄRÄ.

Minä tiedän että edessäni on oikea kristitty.

ANTTI.

Erehdytte varmaan, ette tunne minua, ette tiedä että olen suurin
syntinen. Tuntuu kuin jumala hylkäisi minut tykkönään.

MÄKÄRÄ.

Minut on hän jo aikoja hyljännyt. Olen vielä suurempi syntinen, jumala
paratkoon.

ANTTI.

_(Ihastuen.)_ Vieläkö tapaan semmoisen ihmisen, joka oman heikkoutensa
ja pienuutensa tuntee, edes yhden järjellisen ihmisen maailmassa.

MÄKÄRÄ.

No vie sun vihtahousu, itseäsi!.. Kun sanoo järjelliseksi vanhaa
Mäkärätä, jota kaikki sanovat.. _(Koputtaa päätään.)_ .. he, he, he!

ANTTI.

Mäkärä..? Ja kun minä en sinua ennen tuntenut.. Terve, terve! Jumalalle
kiitos, että hän sinut tänne lähetti! Et tiedä kuinka hyvään aikaan
tulit. Sinä olet ainoa, johonka minä nyt voin turvautua.

MÄKÄRÄ.

Minäkö?.. he, he, he!

ANTTI.

Tuntuu kuin jumala olisi lähettänyt sinut tukemaan minua. Sillä se aina
vahvistaa, kun on joku semmoinen, joka uskoo samaa. En voi sanoa kuinka
iloinen olen.

MÄKÄRÄ.

No, no .. malta nyt hiukan .. niin, sanon näet sinuksi vanhan tavan
mukaan, sillä ei ukko Mäkärä ole niihin temppuihin oppinut .. he, he,
he! Mutta asiasta toiseen.. Oletko jo löytänyt tietä elämän puulle.

ANTTI.

Ainakin olen luullut löytäneeni.

MÄKÄRÄ.

Mutta jos et olisi löytänytkään.

ANTTI.

Mitä?.. Enkö olisi löytänyt?

MÄKÄRÄ.

Kuinka tietä sinne löydät, jonne ei tietä olekaan.

ANTTI.

Tietysti se on.

MÄKÄRÄ.

Ehee, ei sitä ole. Jos mieli päästä elämän puulle, niin kule metsässä:
kuta synkempi korpi, sitä lähempänä elämän puu.

_(ANTTI katsoo tutkivasti häntä.)_

MÄKÄRÄ.

Mitä katsot?.. Etkö usko?.. Kyllä se niin on, että polkua sinne turhaan
etsit.

Mutta aivan todellako olet koettanut ponnistella päästäksesi taivaasen.

ANTTI.

Olen ainakin koettanut taistella itseäni vastaan.

MÄKÄRÄ.

Vieläkö mitä .. he, he, he! Aivanko todella?

ANTTI.

Aivan.

MÄKÄRÄ.

Ei maksa vaivaa.

ANTTI.

_(Hämmästyen.)_ Kuinka sinä niin sanot?

MÄKÄRÄ.

No, no.. Ei tarvis uskoa .. ei tarvis uskoa, mutta ukko Mäkärä on
koetellut.. _(Liikutettuna.)_ Katso minua hiukan.. Otsa on täynä vakoja
ja jokainen vako on vaatinut osansa. Kyllä ukko Mäkärä tietää jo mitä
elämä on .. niin, niin .. kyllä se tietää. Ne silmät ovat jo vetensä
vuotaneet, vaikka vielä voivat kostua niitä muistellessa. Kyllä jumala
on siitä koettanut kalua saada, mutta sitkeä nahka .. niin, sitkeä se on
ja sitkeämmäksi se käy .. niin, niin.. _(Alkaa itkeä, mutta lakkaa
äkkiä.)_ Mitä sitä itkee, ei se sillä parane. Ei sitä pitäisi itkeä,
purra vaan hammastaan, kuin yhden olisi syönyt ja toista olisi
nielemässä. Mutta eihän sekään auttaisi, onhan Mäkärä jo sitäkin
kokenut. Yhtä ja toista sitä koettaa täytyy, aina johonkin turvautua,
kun ei muuta neuvoa ole. Näin se sitten käy.. Ei Mäkärällekään olisi
niin hullusti käynyt, jos olisi malttavampi ollut. _(Katsoo tuijottaen
maahan.)_ .. Ei olisi pää mennyt.... Mutta herra on kiivas ja ankara
jumala .. he, he, he! Niin se on, etkö usko?

ANTTI.

Hän on samalla kiivas ja lempeä.

MÄKÄRÄ.

Ankara se on aina ollut. Ei lempeä vähääkään, ei vähääkään .. he, he,
he! Kerrassa ankara. Ja nyt näyttää hän ihmisille kovuutta oikein
vanhurskaudessansa.

ANTTI.

Sinä pilkkaat jumalaa, kun sanot tuolla tavalla.

MÄKÄRÄ.

He, he, he! Pilkkaanko? En toki vähääkään .. aivan täyttä totta.. Sen
ihmisen täytyisi olla kerrassa vanhurskas, joka voisi olla niin ankara
lähimäiselleen.. Elä katso niin pitkään, kyllä se on sillä lailla.

ANTTI.

Sinä saatat minut aivan sekasin.

MÄKÄRÄ.

Parempi se onkin .. he, he, he!

ANTTI.

Ei, tietysti varmuus on aina parempi ja se minun täytyy saada, muutoin
olen hukassa, sillä en ole taas selvillä mistään. Ja jos halla vie
tou'ot vielä tänäkin vuotena, silloin en käsitä, minkälainen mitta
jumalalla on.

MÄKÄRÄ.

Eihän hänellä mittaa olekaan.

ANTTI.

Luuletko sinäkin sitten hallan tulevan?

MÄKÄRÄ.

Hallanko? Johan tuota näkyi kuuraa viimekin yönä.

ANTTI.

Näkyikö? Mutta ei se sillä ole sanottu, onhan sekin jumalan käsissä.

MÄKÄRÄ.

Onpa tietenkin, eihän muutoin hallaa tulisikaan.

ANTTI.

Mäkärä, elä vie minulta viimeistä uskoani. Jos me yhdessä uskomme ja
rukoilemme ettei hallaa tule, niin jumala kuulee, jos hän on oikea
jumala.

MÄKÄRÄ.

Hyh! Oletko saanut mitään rukoilemalla?

ANTTI.

Kyllä kai jotakin.

MÄKÄRÄ.

Et mitään, et osaa rukoillakaan sillä tavalla.

ANTTI.

Sinä olet kova.

MÄKÄRÄ.

Enhän minä ole kova, vaan jumala. Huh! on jo niin kylmä, että
puistattaa.

ANTTI.

Sinulla kun ei ole takkia.

MÄKÄRÄ.

Mistäpä sitä köyhällä takkia näin kesäiseen aikaan. Ja tämäkin on
korkeamman määräys.

ANTTI.

Minä en voi nähdä sinua noissa vaatteissa.

_(Heittää pois päälystakkinsa ja antaa sen alla olevan papin nutun
Mäkärälle.)_

Ota tämä nuttu päällesi.

MÄKÄRÄ.

Niin minäkö?.. Papin takin.. Ehei toki!

ANTTI.

Nuttu kuin nuttu, pane vaan se päällesi.

MÄKÄRÄ.

No voi, voi! Jokohan uskallan? _(Ottaa sen.)_ Mutta ei kai nyt pirutkaan
uskalla tulla lähelle, kun minulla on papin takki. _(Panee sen päälleen,
kohottaa ruumiinsa suoraksi ja alkaa kävellä edestakaisin.)_ Nyt ei
muuta kuin läpäsin kaulaan, etkö anna sitäkin? Hi, hi, hi! Eikö passaa
.. ilmanhan minä vaan. _(Huomattuaan Karin, joka lähestyy heitä.)_ kas
tohtuori, kuulkaapas! _(Juoksee Antin viereen, joka on istuutunut
johonkin.)_ Eroitatkos nyt kumpi meistä on pappi, häh?

KARI.

_(Tullessaan.)_ No joko Antti on niin pitkälle päässyt, että papin
puvustaan luopuu?

MÄKÄRÄ.

Lähdenpä nyt nukkumaan, ei pirut vain uskalla unessakaan tulla, luulevat
papiksi, he, he, he! _(Alkaa mennä.)_

ANTTI.

_(Katsoo hänen jälkeensä.)_ Ainakin sopisi hän yhtä hyvin papiksi kuin
minä. Nyt vasta alan käsittää puutteellisuuttani sillä sijalla. Minulla
ei ole ollut aavistustakaan siitä minkälaisia pappien tulisi olla. Enhän
minä ole sitä virkaa ollenkaan käsittänyt. Luulin kaikki olevan siinä,
jos minä uskon että jumala löytyy ja teen mitä kirkkolaki papilta
vaatii. Mutta, vaikka senkin tekisin, en olisi vielä alussakaan. Kyllä
minun nyt täytyy myöntää että sinä Kari olit oikeassa: olen luullut
itsestäni liika paljon. Minä olen taas ollut harhatiellä.

KARI.

Semmoiset miehet kuin sinä eivät koskaan pääse selvyyteen, ne
harhailevat aina.

ANTTI.

Mutta jumalaa ja hänen töitänsä ei ole kenenkään helppo käsittää. En
ainakaan minä ole häntä käsittänyt.

KARI.

Etkä ole käsittäväkään.

_(KARI lähtee kävelemään aivan kanavan partaalle, ANTTI jää
miettiväisenä istumaan.)_

KARI.

Antti, tulepas katsomaan, aivan kuurassa, ja hieno riitta tuossa
vesi-astiassa.

ANTTI.

_(Hypähtää ylös.)_ Onko se mahdollista? _(Mennessään.)_ Se ei voi
sittenkään olla mahdollista. _(Tultuansa Karin luo masentuneena.)_ Tosi
se kumminkin on.. Onko todellakin halla jo käsissä ja kurjuus ihmisten
edessä vielä suurempana.. Kari, neuvo sinä mitä tehdä, nyt minä olen
aseetoin.

KARI.

Niin, mitä tehdä? Se on kysymys. _(Osoittaa sormellaan.)_ Katsopas,
tuollakin muuan mies levotoinna viljapeltojansa kiertelee voimatta
mitään tehdä. Kyllä ei tänä yönä monen miehen silmään uni tule.

ANTTI.

Onko tämä nyt jumalan vai ihmisten syy? _(Vaipuu ajatuksiinsa.)_

KARI.

Se ei ole kummankaan.

ANTTI.

Kari, kuule, syy onkin minussa, tämä kaikki on minun tähteni.

KARI.

Tämäkö sinun tähtesi?

ANTTI.

Minun. Olen suuresti rikkonut jumalata vastaan ja siksipä hänen
tuomionsa lepää päälläni. Jumala tahtoo nyt näyttää minulle selvään,
kuinka vähäinen minä todellakin olen. Minä kun luulin omalla voimallani
voivani poistaa jumalan vitsauksen. Siksipä täytyy hänen minua näin
rangaista. Sen aseen, jonka tarkoitin muita kohtaan, on hän kääntänyt
minun omaan poveeni. Ja nytkö täytyy kaikkien kärsiä minun tähteni?

KARI.

Houritko sinä.

ANTTI.

Se ei ole vielä myöhäistä; jos minä heittäyn tuonne kanavaan, niin muut
pelastuvat.

KARI.

_(Tarttuu kiini häneen.)_ Antti, oletko mieletön?

ANTTI.

Kun Joonas heitettiin mereen, niin myrsky asettui. _(Nostaa kasvonsa
taivasta kohti.)_ Korkeuden herra, rankaise minua yksin, elä anna muiden
kärsiä minun tähteni!

KARI.

_(Yhä pitäen häntä kiini.)_ Mies hoi! mihinkä sinä olet järkesi
kadottanut?

ANTTI.

Sinä et saa estää minua pelastamasta muita. _(Puoleksi polvillaan
rukoillen häntä.)_ Minä rukoilen sinua, laske minut tuohon syvyyteen.

KARI.

Ei, hyvä mies, se enää auta.

ANTTI.

Jos ei autakaan, mutta minun täytyy sinne. Minä en jaksa kantaa tätä.

KARI.

Huono mies. Etkö jaksa kärsiä sitä mitä muutkin.

ANTTI.

Se on tosi se.. Ehken voisin olla apunakin muille.

KARI.

Suurenakin apuna.

ANTTI.

Luuletko niin?

KARI.

Varmaan.

_(Kuuluu pientä meteliä; pari miestä tuovat Mäkärätä puoleksi väkisten:
hänen naamansa ja kätensä ovat veressä, vaate on kääritty kaulan ympäri;
Antin antama takki on hänen päältään poissa.)_

MÄKÄRÄ.

Heittäkää irti, kyllä minä menen. _(Miehet heittävät irti Mäkärän, joka
menee Antin ja Karin luo.)_

MÄKÄRÄ.

_(Kiskaisee vaatteen kaulastaan, josta verihaava tulee näkyviin.)_
Katsokaa, taivaan herra on kova.

KARI.

_(Säikähtäen.)_ Mikä miehellä!

_(ANTTI peräytyy, kääntää pois kasvonsa ja painuu kädet ristissä
istumaan.)_

MÄKÄRÄ.

Pirut olivat viedä minulta hengen, vaan keskenpä se jäi.

KARI.

_(Katsottuaan haavaa ottaa taskustaan kääreen ja sitoo sillä haavan.)_

Ei tämä ole kovin vaarallinen, mutta jos olisi mennyt hiukan syvemmälle,
niin olisipa ukon henki vaarassa. Itsekö sinä tämän teit?

MÄKÄRÄ.

Niinkuin pirut pakoittivat. Kauan ne sentään perästä ajoivat, ennenkun
saivat saunan nurkkaan ahdistetuksi, ja silloin ei muu auttanut kuin ..
puukko kurkkuun.

ANTTI.

_(Nousee ja katsoo ympärilleen.)_ Ei auta rukouskaan. Jumala on jättänyt
meidät.

ERÄS MIES.

_(Tuopi Antin Mäkärälle antamaa takkia Antille.)_ Eikös tämä ole
kirkkoherran takki, mitenkä se on tuonne tielle joutunut?

ANTTI.

Viekää pois, en tahdo enää nähdä sitä.

MÄKÄRÄ.

Mitä? Sehän on Mäkärän takki. Tuonhan ne pirut kun pois riistivät, niin
sitten saivat kiini.. Kas, päiväkin jo nousee.

KARI.

_(Katsastaa ylös sitoessaan.)_ Ja halla kiihtyy.

ANTTI.

Mikä on mittasi Herra!

MÄKÄRÄ.

Hänellä ei mitään mittaa ole.

_(Aurinko nousee ja hiljalleen valaisee koko seudun; ANTTI seisoo muihin
selin ja katsoo liikkumatoinna auringon nousuun päin.)_

KARI.

_(Sidottuansa haavan kääntyy myös sinne päin; osoittaen kädellään.)_

Sieltä se nyt kohoo pimeyden töitä valaisemaan.

ANTTI.

_(Epätoivon äänellä.)_ Se on myöhäistä, se on myöhäistä!.. En käsitä
minä sinun suuruuttasi Herra!



Kun nykyaikana kulkee Ulmista rautatietä myöten Schwabin vuorten yli,
leviää Filsthaliin komea näköala kaunisten, reheväin kukkuloiden yli,
joiden korkeammilta huipuilta joko vanha linnanraunio tahi
päivänpaisteessa kimeltelevä valkoinen, pieni kirkontorni
ystävällisesti tervehtii matkustajaa; ja kun katse, tarkasteltuaan
sileätä Hohenstaufenia, lentää Staufeneckin ja Scharfensteinin
kauneihin raunioihin ja viivähtää vuosisata sitte salamaniskusta
palaneessa Rechbergerin omassa Hohenrechbergin linnassa, josta
kuuluisasta miehestä kuolematon schwabilainen runoilija Uhland lauloi,
että hän oli

    -- -- uljas nuorukainen
    Kauhu kauppa-, matkamiesten --

kun sitte vielä silmämme tarkastelevat ihan linnan läheltä korkeimmalta
kukkulalta näkyvää pyhiinvaelluskirkkoa, silloin ne varmaankin
hetkiseksi pysähtyvät korkeimpaan huippuun _Stuifeniin, joka,
kummallista kyllä, on mitä runsaimman kasvullisuuden keskellä ihan
paljas ja tyhjä. Ei ainoakaan ruohonkorsi sitä korista, harmaa rapakivi
vaan paistaa sen kyljestä -- kylmä, kuollut ruumis keskellä rehevän
tuoretta elämää.

Välttämättömästi johtuu matkustajalle, kaikkea tätä katsellessaan,
mieleen, että tietysti täytyy tuosta vuorenhuipusta ja sen kolkosta
tilasta olla olemassa jokin tarina. Ja niin onkin. -- Kun joku aika
sitte matkustin jalkaisin noilla tavallaan klassillisilla seuduilla,
kysyin sitä Hohenrechbergin pyhiinvaellus-kirkon vieressä asuvalta
papilta, ja hän kertoi ystävällisesti tarinan, joka monta miespolvea
oli Hohenrechbergissä säilynyt perintönä papilta toiselle. Hän ilahutti
minua niin suuresti sen kertomisella, että toivon sillä voivani yhtä
paljon ilahuttaa muitakin. Kerron sen siis semmoisena, kuin sen
vanhalta herralta kuulin.

Stuifen ei ole aina ollut yhtä paljas ja autio kuin nykyaikana; muinoin
olivat sen rinteet vehreiden vainioiden ja tuuheiden hedelmäpuiden
peittäminä niinkuin muutkin vuoret ympärillä, ja sen huipulla seisoi
komea, monitorninen linna, Stuifenburg, ylhäisen ja rikkaan von
Stuifenin kreivillisen suvun, herrojen von Rechbergin ja von Staufenin
naapurien kehto. Vuonna 1189, suurimman Hohenstaufi-keisarin Fredrik
Punaparran hallitusaikana, eli Stuifenburgissa vanha, kunnioitettava
kreivi Ulrik ja hänen poikansa Fredrik isänsä rikkauden ja mahtavuuden
ainoana perillisenä, kun elämän ja kuoleman Herra oli kerran katsova
otolliseksi kutsua vanhan kreivin toiseen eloon.

Ulrik oli hyvä, harmaahapsinen mies, jonka vanhuuttaan kyyristynyt
selkä ei tosin enää näyttänyt siltä, kuin olisi hän ennen muinoin
kookkaana ja uljaana ollut Konrad III:lla apuna Reinbergin
valloituksessa. Ei kukaan voinut arvata hänen laihoista, mutta vieläkin
jäntevistä käsivarsistansa, miten kauheita iskuja -- oikeita
schwabilaisiskuja -- Ulrik muinoin oli lyönyt pyhässä maassa, johon hän
oli uskollisesti seurannut samaa Konradia. Ei kukaan, joka näki hänen
sauvansa nojassa hiipivän linnassaan, olisi voinut aavistaa Ulrikin
ennen olleen urhon, joka oli seurannut nuorta Punapartaa hänen monilla
sotaretkillään Italiaan ja siellä vuodattanut vertänsä hänen kanssaan
ja hänen edestään Legnanon luona.

Jo viisitoista vuotta sitte oli hän kadottanut uskollisen puolisonsa ja
viidestä pulskasta pojasta oli neljä kaatunut Italiassa, joten hänelle
eloon oli jäänyt ainoastaan yksi, nuorin, joka hänelle, tälle elämänsä
syyspuolelle joutuneelle ritarille, vielä oli syntynyt, vaikka hän jo
pelkäsi jäävänsä sukunsa viimeiseksi; ja tämän poikansa oli hän,
keisarillisen ystävänsä kunniaksi, nimittänyt Fredrikiksi. Kummako
siis, että vanha herra rakasti kaunista nuorukaista enemmän kuin mitään
muuta maailmassa ja että hän huolellisesti suojeli häntä vaaroista ja
taisteluista jotka kentiesi olisivat voineet viedä hänetkin uhrikseen.
Sentähden olivat nuoren kreivin varukset ja ritarillinen miekka vielä
ihan käyttämättömät, sillä hän ei saanut edes ottaa osaa jotenkin
lakkaamattomiin tappeluihin erästä naapuriritaria vastaan, ja vielä
vähemmin salli kreivi Ulrik hänen lähteä Punaparran taisteluihin.
Kahdekskymmen-vuotinen ukko ei ottanut kuullakseenkaan Fredrikin
innokkaita rukouksia. "Stuifenit", vastasi hän pojallensa, "ovat jo
kylliksi vuodattaneet vertänsä keisarin ja valtakunnan hyväksi; sinun
velvollisuutesi on hoitaa sukuamme ja pitää Stuifenin vanhaa, jaloa
nimeä elossa!"

Se oli vanhan herran lempiajatus, ja hänen ainoa toivonsa oli saada
elää vielä niin kauan, kunnes Fredrik toisi kotiinsa rakastetun
puolison ja hän itse näkisi reippaat lapsensa lapset leikkivän
ympärillään. Vanhan herran toivo olikin juuri toteutumaisillaan, sillä
ennen pitkää piti Stuifenin viimeisen perillisen naiman kauniin,
vaaleaverisen Bertta von Hohenstaufenin, Schwabin herttuan Fredrikin
tyttären ja Fredrik Punaparran lapsenlapsen.

Jo lapsina olivat he olleet leikkikumppanit, ja myöhemmin, kun
suloinen Bertta lapsesta varttui immeksi ja Fredrik kasvoi pojasta
nuorukaiseksi, huomasivat isät, miten lasten keskinäinen ystävyys
kehittyi rakkaudeksi. Ilosta liikutettuna kannatti sentähden vanha
Stuifen eräänä päivänä itsensä Hohenstaufeniin, hyvän, vanhan tavan
mukaan pyytääkseen Berttaa pojallensa, ja yhtä iloisesti suostui
herttua Fredrik tyttärensä liittoon semmoisen miehen pojan kanssa, jota
hänen sukunsa oli niin monesta hyvästä kiittäminen. Bertan
kahdeksastoista syntymäpäivä määrättiin hääpäiväksi ja kaikki
iloitsivat siitä hetkestä, jolloin pappi oli yhdistävä nuoren parin
Hohenstaufenin kirkossa, jossa keisari Fredrikkikin aina kävi, milloin
oli kotosalla sukunsa perintölinnassa, ja jonka oven päällä vielä
nytkin on hänen muistoksensa kirjoitus: Hic transibat Caesar (tästä
kävi ylitse Caesar).

Mutta Schwabin herttuan ritarilliset lääniläiset eivät kaikki ilomielin
rientäneet toivottamaan onnea sulholle ja hänen kunnioitettavalle
isällensä yhdistyksestä Hohenstaufien sukuun. -- Yksi heistä teki sen
vihasta kuohuvin sydämmin, toivoen salaa, ett'ei koko aikomus
toteutuisi. Se yksi oli junkkeri (aatelisnuorukainen) Hanno von
Rechberg, joka myöskin oli koettanut voittaa Bertan suosiota hänen
rikkautensa tähden; hänen oli täytynyt väistyä muutamaa vuotta
nuoremman ja kauniimman Stuifenin tieltä. Osaten oivallisesti
teeskennellä, ei hän näyttänyt mitään semmoista, joka olisi voinut
herättää Fredrikissä luuloa, että Hannolla oli pahaa mielessä häntä
kohtaan. Mutta salaa mietti Hanno kostoa ja tuumaili miten voisi
häiritä rakastavien onnea ja estää heidän muutaman kuukauden perästä
tapahtuvaa yhdistystänsä, samapa sitte vaikka saisi sen aikaan
rikoksellakin nuorukaista kohtaan, joka aina oli ollut avosydämminen
hänelle ja luottanut häneen.

Äkkiarvaamaton tapaus tuli hänelle siinä oivaksi avuksi.

Muutama viikko ennen määrättyä hääpäivää kuului nimittäin kaikkialla
koko Saksan maalla uutinen, että uskottomat olivat jälleen voittaneet
Gottfried von Bouillonin jo lähes sata vuotta sitte valloittaman
Jerusalemin ja että pyhä hauta, jossa Kristuksen ruumis oli
levännyt, ja kaikki muutkin pyhät paikat taasen olivat joutuneet
seldshukkilais-turkkilaisten valtaan. Silloin kaikui vihan huudot koko
kristikunnassa, ja kun ijäkäs keisari nuoruuden innolla valmistautui
kaikkien niiden monien taistelujen jälkeen, joita hän oli kestänyt
omaksi ja valtakuntansa eduksi, päättämään urhoelämänsä taistelulla
Jumalan kunniaksi ja ylistykseksi, tarttuivat nuoret ja vanhat
miekkaan, lähteäksensä pyhään maahan, ja kaikkialla kaikui jälleen
huuto, jolla "Käki-Pietari" muinoin innostutti ristiretkeläisiä:
"Jumala niin tahtoo, -- Jumala niin tahtoo!"

Schwabissa ja varsinkin sen vuoristoissa kaikui tämä huuto ritarien,
urhokeisarin jalosukuisten lääniläisten, innostuneissa sydämmissä.
Junkkeri Hanno von Rechberg kiinnitti ristin vasemmalle olalleen,
vaikka pyhän asian puolustuksen into häntä vähemmin kehoitti siihen,
kuin toivo, että siten ehkä paremmin onnistuisivat hänen pahat
vehkeensä jos hän nimittäin saisi Stuifeninkin houkutelluksi lähtemään
ristiretkelle vastoin isänsä kieltoa ja rakastavan morsiamensa
rukouksia. Ja sen hän toivoi saavansa aikaan joko puhetaidollaan tahi
ainakin pilkallaan. Ja jos vihattu kilpakosija kerran olisi pyhässä
maassa, toivoi hän helposti voivansa laittaa niin, ett'ei -- Fredrik
sieltä enää koskaan palaisi.

Näissä mietteissä ratsasti hän eräänä aamuna Stuifenin linnaan
jäähyväisille ennen lähtöänsä. Hyvin näkyvänä loisti punainen
ristinmerkki hänen valkean viittansa päällä ja miekkansa kahvaan oli
hän kiinnittänyt siunatussa rukousnauhassa riippuvan ristiinnaulitun
kuvan, jonka Hohenstaufenin arvoisa pappi oli lahjoittanut
hänelle hänen käydessään siellä jäähyväisillä. Jaloissa kilisivät
kultakannukset, jotka ynnä rautapaidan keisari Punaparta oli
omakätisesti antanut hänelle ritarimerkiksi Maintsin suuressa juhlassa,
kun hän monien muiden kanssa lyötiin ritariksi. Niin varustettuna astui
Hanno, häijy hymy huulillaan, Stuifenin linnan suuresta portista,
poikkeamatta vanhan kunnioitettavan kreivi Ulrikin luo, suorastaan
Fredrikin tuttuun huoneesen. Fredrik istui ikkunassa, synkkiin
mietteihin vaipuneena, katsoa tuijottaen ulos, sillä yleinen innostus
oli herättänyt hänenkin nuoruuden innostuksesta sykkivässä rinnassaan
palavan halua lähteä pyhään maahan, ansaitsemaan ristin puolesta
sotijana ritarin kannukset sekä kunniaa ja mainetta. Mutta ei vanha
Stuifen silloinkaan kallistanut korvaansa poikansa pyynnöille, vaan
kielsi jyrkästi häntä siitä enää puhumastakaan.

Rechbergin tulo herätti Fredrikin synkistä mietteistään; hän kääntyi ja
huomasi tuon valeystävän koristettuna niillä merkeillä, joita hän niin
palavasti tahtoi itsekin kantaa, ja vielä raskaammalta tuntui hänestä
isän kielto. Hän peitti kasvonsa käsillään, hilliten ainoastaan
vaivalla kyyneleitä, joita tuska ja suru väkisin heruttivat häneltä
silmistä; mutta raskas hengitys ilmasi aivan selvästi nuorukaisen
tunteet.

Salaiseksi ilokseen huomasi Hanno vaikuttaneensa vihattuun
kilpakosijaan toivonsa mukaan ja astui verkkaan likemmäksi.

"Minä tulen sanomaan sinulle jäähyväiset, Fredrik!" alkoi hän sitte.
"Muutaman päivän kuluttua lähden Regensburgiin, johon ristiretkeläiset
kokoutuvat."

Fredrik hillitsi väkisin kovan tuskansa ja ojensi, itse toisaalle
kääntyneenä, kätensä Hannolle.

"Voi hyvin," vastasi hän soinnuttomalla äänellä, "voi hyvin, sinä
onnellinen. -- Oi, jospa saisin seurata sinua!"

"Josko saisit?" toisti Hanno ivallisesti, olkapäitään kohottaen.
"Varmaankin aioit sanoa 'tahtoisin', jos minun on uskominen sinua --
sillä selvähän on, että nyt juuri mielelläsi kartat taisteluja ja
vaaroja, kun sinua odottaa rauhallisempi ja varmempi onni, se, jonka
kultasi tarjoo sinulle! Ole suora, ystäväni," lisäsi hän, ääneen
nauraen, "ja sano: jos tahtoisin!"

"Ei, ei!" huudahti Fredrik innostuneena, "ei minua rakkaus sido näihin
tuskallisiin kahleihin! Mutta isäni!" jatkoi hän, lyöden nyrkillään
otsaan, "isäni!"

"Kyllä ymmärrän", vastasi Hanno, yhä nauraen, "isäsi pelkää
ainokaisensa henkeä ja -- sinä olet liian kuuliainen poika ja -- ha,
ha, haa! -- kauan elät kaukana kaikista vaaroista ja taisteluista! --
Oi, hän on oikeassa, tuo vanhus -- sinun pitää naida, ett'ei uljasten
Stuifenien ja -- kuuliaisten poikien suku kuole olemattomiin!"

"Hanno!" huudahti Fredrik, "sanotko, ett'en _mielelläni_ lähtisi?
Luuletko minulta puuttuvan uskallusta lähteä vaaroihin? Hartain haluni
on päästä kerran koettamaan miehuuteni voimaa ja saavuttamaan
ritarillisissa taisteluissa mainetta ja kunniaa kuin esi-isänikin;
mutta isä kieltää jyrkästi ja -- katkerin mielin täytyy minun totella."

"Täytyykö?" kysyi Hanno, tullen äkkiä totiseksi, "täytyykö?! -- Jos
sinulla todellakin olisi halua lähteä sotaan mainehikkaan Punaparran ja
meidän, hänen sotilastensa, kanssa -- silloin olisi 'täytyy' huono sana
miehen suussa, ja helpostihan se voi -- jos vaan tahdot -- muuttua ihan
toiseksi."

"Mitenkä se on käsitettävä?" kysyi Fredrik kummastuneena. "Eikö
kuuliaisuus isälle ole pyhä velvollisuus?"

"On", vastasi Hanno, "mutta onpa toinen kuuliaisuus, joka on vielä
pyhempi velvollisuus kuin pojan isäänsä kohtaan!"

"Mikä?" kysyi Fredrik vielä enemmän kummastuneena.

"Esimerkiksi lupauksen täyttämisen velvollisuus --" lausui Hanno.

Ilon tuli välähti Fredrikin silmistä ja kavala ystävä jatkoi:

"Ainahan milloin hyvänsä voisit tehdä lupauksen ja isäsikin täytyisi
mukautua sinun tahtoosi tai paremmin sinun lupaukseesi, sillä hän ei
tohtisi menetellä vastoin Kristuksen tahtoa, joka määrää: sinun pitää
enemmän totella Jumalaa kuin ihmisiä! -- Mutta", lisäsi hän muuttuen
ivalliseksi jälleen, "mitäpä tässä puhun asioista, joihin et kuitenkaan
ole taipuvainen? Voi siis hyvin, kuuliainen poika; viikon perästä
lähden Regensburgiin; mutta sinä olet surullinen vielä viikon päivät ja
sitte suostut välttämättömään kohtaloosi ja -- nait! Ha, ha, ha!"

Lausuessaan viimeisiä sanojaan astui Hanno, kannukset kilisten, ovea
kohti.

Mutta Fredrik, jonka innostus oli yhä enemmän kohonnut ystävän
pilkallisesta puheesta, tarttui hänen viittaansa ja huudahti ääneen:

"Totta jumaliste, tee, niinkuin luulet; sillä pyhän ristin kautta, joka
sinulla on olallasi, vannon tässä: _minäkin otan sen merkin enkä tahdo
ennen antaa Bertalle kättäni alttarin edessä, ennenkuin olen vuoden
ajan taistellut pyhässä maassa -- niin totta kuin Jumala minua
auttakoon kuolinhetkelläni_!"

Tärkeät sanat olivat lausutut, ja vaikka Hanno kyllä odottikin
semmoista vaikutusta houkutuksistansa, onnistui se kuitenkin niin
äkkiarvaamattoman pian, että hän, vaikka olikin huono mies,
ehdottomasti tunsi itsensä liikutetuksi. Jonkinmoinen pyhä kauhu
masensi hänet; sitte läksi hän huoneesta vastaamatta sanaakaan, vaan
sydämmessänsä iloiten vehkeensä onnistumisesta.

Mutta Fredrik meni päättäväisesti isänsä luo ilmoittamaan, mitä oli
tapahtunut, ja kertomaan hänelle lupauksensa.

Kovasti koski Fredrikin sanoma vanhaan Ulrik-kreiviin, sillä vaikka
kyllä häntä hyvin huoletutti sekin ajatus, että hänen poikansa,
viimeinen Stuifen, olisi pitkällisessä sodassa, niin enemmän häntä
kuitenkin pahoitti tapa, jolla poika hankki isänsä suostumuksen, sekä
hänen uhkamielisyytensä ja tottelemattomuutensa. Äänettä kuunteli
vanhus poikansa kertomusta lupauksesta, mutta sitte ojensihe urho ja
vastasi: "Ei milloinkaan ole kukaan Stuifen jättänyt lupaustansa
täyttämättä -- mene Jumalan nimessä!"

Lausumatta sanaakaan jäähyväisiksi, antamatta edes kättäkään meni Ulrik
huoneihinsa, joista hän ei enää tullut ulos ennen Fredrikin lähtöä ja
joihin tottelematonta poikaa ei enää laskettu sisään, vaikka hän kuinka
innokkaasti olisi rukoillut. -- Mutta vähää ennen, kuin Fredrik nousi
hevosensa selkään, lähetti urho-vanhus hänelle miekan, jota hän itse
oli ennen käyttänyt pyhässä maassa ja Italiassa; vaan itse ei hän
tullut näkyviin.

Bertta, lempivä morsian, tuskastui myöskin sanomattomasti kuullessaan
Fredrikiltä erosanoman, mutta hän oli saksalainen neiti ja tajusi
täydelleen sulhonsa tunteet. Sanomattoman murheissaan kuunteli hän
armaansa jäähyväissanoja, vaan ei tahtonut ilmaista hänelle sielunsa
tuskaa eikä kehoittaa häntä jättämään aikomustansa sikseen; häntä
itseäänkin oli jalo asia innostuttanut, jonka edestä hänen isänsä
herttua Fredrik ja isoisänsä urhokeisari olivat tarttuneet miekkaan.
Mutta monta kyyneltä vuodatti hän salaa sotavyölle, jonka hän
taitavilla käsillään ompeli ja sitte erohetkenä kiinnitti sulhonsa
ympäri, kuiskaten ujosti rukouksen, että Fredrik muistelisi häntä ja
hänen uskollista rakkauttansa. Autuaallisesti hymyillen lausui hän,
niinkuin Fredrikkikin, ikuisen uskollisuuden ja rakkauden valan, ja kun
he vihdoin erosivat katseli hän kauan Hohenstaufenin linnan ullakosta,
miten tulinen sotaorit uljaasti kantoi häntä pois, kauan, kauan --
kunnes kyyneleet estivät häntä enää mitään näkemästä.

Toukokuun ensi päivinä vuonna 1189 kokosi keisari Saksanmaan kaikista
osista tulleet ristiretkeläiset Regensburgiin. Siihen aikaan tavaton
sotajoukko -- 30,000 ritaria ja toista sataa tuhatta miestä jalkaväkeä.
Sinne kaupungin lähelle laitettuun, suureen leiriin läksivät nuori
kreivi von Stuifen ja Hanno von Rechberg ratsumiestensä johtajina.
Riemuiten tervehtivät heitä ruhtinaat ja ritarit, varsinkin Bertan isä
Schwabin herttua Fredrik, joka oli sotaväen järjestämistä varten jo
aikaisemmin tullut Regensburgiin, aavistamatta, että hänen tuleva
vävynsäkin aikoi ottaa osaa retkeen.

"Kuinka, poikaseni, oletko sinäkin täällä?" huusi hän ystävällisen
leikillisesti hänelle, "eikö sinulla ole ollut kylliksi ristiä
tulevasta kohtalostasi, kun niin nuorena aiot joutua avioikeen alle?
Täytyikö sinun ottaa vielä tämäkin risti kannettavaksi? Vai oletko
rikkonut välisi Berttani kanssa ja saattaako se suru sinua etsimään
taistelua ja kuolemaa?"

Muutamilla sanoilla selitti Fredrik, miksi hän on pukeutunut aseihin
taisteluun Jumalan kunniaksi ja miten hän viimein vannomalla lupauksen
oli voittanut isänsä, jota hän muuten oli turhaan saanut rukoilla.

"Ha, ha!" nauroi sotaisa herttua, "siinäpä olet tehnyt aika kepposet
vanhukselle! -- Mutta", lisäsi hän äkkiä totisesti, "ei ole oikein
mieleeni, että sillä tavalla olet tänne päässyt -- vaan olkoon, nyt
olet täällä ja kyllä Jumala -- siihen luotan -- sallii sinun kunnialla
täyttää valasi!"

Vanha Punapartakin tervehti nuorta kreiviä mitä sydämellisimmin,
huutaen: "Vieläpä siis yksi Stuifen! Jumala suojelkoon sinua, vanhan
ystäväni viimeistä poikaa, ja armollisesti suokoon sinun palata kotiin
hänen luoksensa, joka jo on kadottanut niin paljon minun ja sukuni
edestä!"

Pian alotti sotajoukko matkansa Wienin kautta, Unkarin ja Kreikanmaan
läpi. Mutta vasta voitettuaan lukemattomia ja arvaamattomia vastuksia,
joita Kreikan kavala keisari Iisakki Enkeli (Angelus) viritteli,
huolimatta liitostaan Fredrik Punaparran (Barbarossan) kanssa, onnistui
ristiretkeläisten seuraavana vuonna maaliskuussa päästä laivoilla
Aasiaan. Reippaasti tunkeutui keisari eteenpäin, voitti kahdessa
suuressa taistelussa Ikonionin sulttaanin, Saladin-sulttaanin
liittolaisen, pakotti hänet suostumaan rauhaan ja raivasi siten
itselleen tien Syriaan.

Vaikka Punaparta jo olikin 68 vuoden ikäinen, oli hän kaikkialla
ensimäinen, uljain ja väsymättömin. Hänen rinnallansa taisteli yhtä
uljaasti uhkarohkea nuori Stuifenin kreivi, jonka miekka tuhoili
pakanoita kuin ennen muinoin hänen isänsä kädessäkin, jolloin se
levitteli kuolemaa kaikkialla, mihin vaan sattui. Rechbergikin taisteli
urhollisesti ja häntä kunnioitettiin sotajoukossa yhtä suuresti kuin
Stuifeniakin. Yleensä mainittiin molempien nimiä yhdessä, sillä aina --
niin lepo-aikoina kuin taisteluissakin -- nähtiin Hanno Fredrikin
seurassa, niin että nämä eroamattomat ystävät saivat ristiretkeläisiltä
nimet "Kastor ja Pollux".

Mutta Rechbergin puolesta oli se ystävyys aivan teennäinen; hänen
alinomaisella oleskelemisellaan Fredrikin rinnalla oli ihan
päinvastainen tarkoitus, sillä hän teeskenteli ystävyyttä nuorta
kreiviä kohtaan ainoastaan sen tähden, ett'ei kukaan voisi epäillä
häntä, jos hänen onnistuisi murhalla tahi kavaluudella päästä
kilpakosijastansa. Avosydämminen Fredrik puolestaan piti osoitettua
ystävyyttä täytenä totena ja palkitsi sitä yksinkertaisesti
sydämmellisyydellä ja täydellä luottamuksella. Hän ei aavistanut, miten
pian hänen piti huomaaman kantaneensa povellaan käärmettä.

Vuosi, jonka Fredrik von Stuifen oli lupauksen tähden velvollinen
taistelemaan ristiretkeläisten kanssa, oli jo kulunut; mutta hän piti
häpeänä erota Jumalan soturien riveistä, ennenkuin jotakin päätöstä
saataisiin toimitetuksi pyhän asian hyväksi. Hän jäi siis
vapaaehtoisesti, varsinkin sen tähden, kuin ei enää oltu kaukana
vastaan tulevan Saladinin sotajoukoista, niin että jo seuraavina
päivinä voitiin joutua suureen tappeluun.

Useain pienempien taistelujen jälkeen, joilla ainoastaan tarkoitettiin
saada selvää pakanoiden sotajoukkojen asemista, kävi viimein koko
ristiretkeläisjoukko kahdessa osassa rynnäkköön. Schwabin herttua
Fredrik johti toista ja keisari itse toista. Tappelusuunnitelma oli
viisaasti harkittu. Schwabin herttuan piti valerynnäköllä antaa
sill'aikaa tekemistä vihollisten etupuolelle, kun Punaparta itse aikoi
tehdä päärynnäkön vihollisten toista kylkeä vastaan, jonka tähden hänen
täytyi mennä Kalykadnos-joen yli. Mutta tuo tavallisesti pienoinen joki
oli syvempi, kuin arvattiinkaan, ja sitä paitsi vielä sateista
paisunut; vaan rohkean Hohenstaufenin luonteen mukaista ei ollut
tuommoisten pienten vastusten karttaminen suurissa yrityksissä; hän
käski jalkaväen istua ratsastajien tarakkaan ja ensimäisenä ratsasti
hän itse jokeen. Viipymättä seurasi häntä Stuifen ja Stuifenia, kuten
tavallista, Rechberg sekä heidän perästänsä koko joukko.

Sieramet ilmassa ui keisarin hevonen, ohjia totellen, toista rantaa
kohti; jo oli sen onnistunut päästä ihan rannalle, ja siinä koetti se
vahvalla hyppäyksellä nousta maalle, mutta kaviot luiskahtivat
liukkaasta maasta, se putosi taapäin, kaatui kuperkeikkaa, ja kun se
jälleen kohosi näkyviin, oli satula tyhjänä -- keisarillinen ratsastaja
oli kadonnut.

Kauhistuksen huuto kajahti seuraavien ristiretkeläisten suusta;
jokainen tahtoi auttaa, jokainen pelastaa ruhtinaan ja päällikön.
Rechberg oli lähinnä sitä paikkaa, johon keisari oli kadonnut; äkkiä
kannusti hän hevostansa, mutta käännös oli liian pikainen, virta sai
raskasta kuormaa kantavan hevosen valtaansa -- hevonen ja ratsastaja
katosivat aaltoihin. Fredrik von Stuifen näki ystävänsä hukkuvan --
mutta mitäpä hän voi huolia ystävästä semmoisena kauheana hetkenä, kun
Punaparran henki oli vaarassa! Vaikkapa hukkuva olisi ollut hänen oma
isänsä, ei hän olisi ojentanut kättänsä, pelastaaksensa häntä; tuossa,
tuossa, jossa hukkuneen ruhtinaan punainen vaippa äkkiä tuli näkyviin
-- siinä täytyi hänen auttaa -- pelastaa! Kovasti korskuen halkoi hänen
sotaoriinsa aaltoja -- silloin tarttui äkkiä käsi nuoren ritarin
jalustimeen, kalpeat kasvot tulivat näkyviin -- se oli Rechberg.

"Auta minua, Fredrik!" voihkasi hukkuva, tuskastuneena ja
rukoilevaisesti katsellen häntä.

Mutta Stuifenin kreivi lykkäsi pois ystävän käden, joka jo oli
tarttunut satulaan. "Auta itseäsi, poloinen ystäväni," huudahti hän
hänelle, "minun täytyy pelastaa keisari!"

Toisen kerran katosi Hanno aaltoihin, mutta vaistomaisesti haparoi
hänen kätensä ympärilleen ja tapasi uivan hevosen pitkän hännän.
Epätoivoisella voimalla piti hän siitä kiinni, ja niin kuljetti
eteenpäin uiva ratsu häntä mukanansa. Samassa huomasi Stuifen taasen
keisarin purppuravaipan; hän painoi kannukset niin syvälle uljaan
oriinsa kylkiin, että se ähkyen ponnisti viimeiset voimansa, ja vihdoin
-- vihdoin, kumartuen sivulle päin, sai Fredrik kiinni veden päällä
kelluvasta vaipasta. Hän veti sen luoksensa -- Punaparran kalpeat
kasvot tulivat näkyviin ja, lujasti tarttuen rakastetun ruhtinaan
ruumiisen, ohjasi hän rantaa kohti. Hevosen onnistui päästä lujalle
maalle, se nousi korkealle pystyyn takajaloilleen, ja ponnistihe
maalle, samalla temmaisten Rechberginkin rannalle.

Kiireesti hyppäsi Fredrik hevosen seljästä; vapisevin käsin riisui hän
keisarin kypärin ja paljasti -- kuolleen kasvot.

Fredrik Punaparta, ritariston kaunistus, kristikunnan kunnia,
Saksanmaan ylpeyden ja toivon esine, oli poissa, hänen mainehikas
elämänsä oli loppunut, auttamattomasti loppunut!

Sillä välin olivat retkeläiset hankkineet ruuhen, jossa veivät
keisarillisen ruumiin takaisin turmiovirran toiselle rannalle; mutta
sill'aikaa, kun ruumista laskettiin ruuheen, näkyi äkkiä etäältä
pölypilvi, torvet toitottivat -- vihollisten ratsujoukko lähestyi,
uhaten joen yli tulevia kristityitä tuimalla tappelulla. Elähyttävästi
vaikutti se näkö surun valtaan vaipuneihin ristiretkeläisiin; nyt oli
pyhä velvollisuus täytettävä, taistelu keisarin ruumiista. Tuossa
tuokiossa olivat kristittyjen joukot järjestetyt. Ojennetuin keihäin ja
paljastetuin miekoin ryntäsivät he, sydän sykkivänä taistelun halusta,
kolmea kertaa lukuisampain turkkilaisten kimppuun. Etupäässä oli
Stuifen ratsumiehineen, ja ristiretkeläisten sotahuuto: "Niin on
Jumalan tahto!" kaikui paljoa voimakkaammin kuin "Allah -- Allah!" jota
virkuilla hevosilla ratsastavat muhamettilaiset parkuivat.

Hanno von Rechberg, joka tällä välin oli täydellisesti tointunut
kuolonhädästänsä, hyppäsi ensimäisen merkin kuullessaan ratsunsa
selkään; mutta hänen säikähtyneet silmänsä eivät olleet luotuina
vihollisjoukkoon, ne katselivat vihaisesti kaikkien muiden
ristiretkeläisten edellä rientävää Stuifenia, joka oli säälimättömästi
työntänyt hänet takaisin aaltoihin varman kuoleman saaliiksi. "Nyt tahi
ei koskaan!" kuiskasi hän kähisten ja ratsasti omien miestensä
johtajana rohkean von Stuifenin perään, kiiltävä miekka ja ohjat
vasemmassa, raskas, raudoitettu sotanuija oikeassa kädessä. Samassa
yhtyivät sotajoukot. Tulena välkkyi Fredrikin vanha sotamiekka ilmassa
ja milloin se vaan putosi alas, menetti aina yksi vihollinen henkensä.
Muutaman silmänräpäyksen kuluttua oli kenttä täynnä kuolleita, kuolevia
ja haavoitettuja. Mutta yhä uusia taistelijoita tuli vastustamaan
häntä, ja tiheään kuin rakeita putoili iskuja vihollisten vääristä
miekoista, että urho tuskin enää jaksoi puolustaa itseään. Hänen
voimansa alkoi vähetä, jo vuosi hänestä vertä monesta haavasta; silloin
katsahti hän taaksensa, huomasi sinne päin kiiruhtavan ystävän ja huusi
hänelle: "avuksi, -- Hanno, avuksi!"

Mutta katkeran ivallisesti ja kavalasti nauraen vastasi ystävä hänelle
samat sanat, jotka Fredrik oli lausunut tuskin tunti sitten lykätessään
hänet takaisin aaltoihin: "Auta itseäsi, ystävä raukka!" ja hurjasti
katsoen Fredrikkiin löi hän nuijallaan häntä päähän. Ikäänkuin
ukonnuolen tapaamana kyyristyi uljaan Stuifenin kookas vartalo;
raskaasti ja hitaasti vaipui se alas hevosen seljästä maahan ja jäi
eteenpäin pyrkivien Rechbergin ratsumiesten jalkoihin. Hirmuisesti
tuhosivat voimakkaiden schwabilaisten miekat vihollisia. "Se on Jumalan
tahto -- se on Jumalan tahto!" huusivat he uudestaan toimittaessaan
veristä työtään ja sama huuto kaikui heidän takaansa apujoukoista,
jotka, huomattuaan uskonveljiensä vaaran, kiireesti, kuolemaa
pelkäämättä riensivät joen yli, päästäksensä osalliseksi heidän kunniaa
tuottavaan taisteluunsa.

Semmoista hurjaa rynnäkköä eivät turkkilaiset orjat voineet kestää; he
käänsivät nopsat ratsunsa ja pakenivat kuin nuolet, jättäen verisen
taistelukentän kristityille voittosaaliiksi.

Mutta kalliista oli voitto ostettu. Monen kristityn ruumis peitti
tappelutannerta, niiden joukossa Fredrik von Stuifenin ratsumiehet,
jotka olivat uhranneet itsensä rakastetun herransa edestä. Heidän uljas
päällikkönsäkin makasi, pahoja haavoja täynnä, hevosen kavioiden
polkemana, tosin vielä hengissä, mutta silminnähtävästi kuoleman
kielissä, urhollisen joukkonsa keskellä.

Ei ketään enää ollut elossa, joka olisi voinut ilmoittaa, että jalo
Stuifen oli kavalan Rechberg-ystävän kädestä saanut kuolon-iskun.

Teeskennellen surua ja tuskaa seisoi Hanno Rechberg uhrinsa verisen
ruumiin vieressä ja päästi häneltä Bertan antaman verisen vyön,
voidaksensa antaa sen morsiamelle, ilmoittaessaan hänelle sulhasen
kuolemaa. Häijysti hymyillen ratsasti hän pois ja muutamat toverit
kantoivat kuolevaisen lähellä olevaan asuntoon. Rechbergin inhottava
aikomus oli onnistunut, tarkoitus voitettu: Fredrik von Stuifen, Bertan
sulho, oli poissa tieltä. "Ah!" huudahti hän, päästyään telttaansa,
"vuosikauden saat itkeä, suloinen morsian, mutta sitte etsit lohdutusta
uuden armahan sylissä ja -- Kristuksen veren kautta -- se toinen on
oleva Hanno von Rechberg!"

       *       *       *       *       *

Keisarin kuolema seisautti tietysti vähäksi ajaksi ristiretkeläisten
toimet, sillä kaikki pyhän haudan puolesta taistelijat epäilivät sodan
onnistumisesta, kun suuri ylipäällikkö nyt oli poissa. Tosin rupesi
Schwabin herttua Fredrik sotajoukon komentajaksi, mutta näytti siltä,
kuin olisi onnikin luopunut kristityistä ja turmiota ennustava tähti
enää vaan valaissut kristin-uskon sankareja. Taudit rupesivat
rasittamaan heitä, niin että monta tuhatta joutui niiden uhriksi; ja
kun herttua Fredrikkikin, joka oli johtanut joukon Akkon kaupungin
eteen, siinä kuoli ruttoon, sai iloisesti ja rohkeasti alotettu
ristiretki kehnon lopun, ainakin saksalaisten puolelta; ranskalaiset ja
englantilaiset saapuivat vasta myöhemmin pyhään maahan. Ruhtinaat,
ritarit ja herrat palasivat väkineen kotiin, mutta moni, joka lähti
kotoa viidenkymmenen johtajana, palasi yksin tahi ainoastaan muutaman
palvelijan seurassa kaukaisesta maasta.

Niiden harvojen joukkoon, joiden rautainen luonne kesti ilman-alan ja
tautien vaivat, kuului Hanno von Rechbergikin, ja vaikka hän oli
ripustanut mustan suruvyön hartioilleen, oli hänen sydämmensä kuitenkin
täynnä iloa, sillä hän voi kotona, Paitsi Fredrik herttuan kuolemaa,
ilmoittaa myöskin vihatun Stuifenin lopun. Täynnä toivoa läksi hän
sentähden pitkän, vaivaloisen alppimatkan perästä suorastaan
Hohenstaufenin linnaan ilmoittamaan herttuan onnettomalle leskelle sekä
epätoivoiselle tyttärelle ja morsiamelle puolison, isän ja sulhon
kuolemaa. -- Kalmankalpeana, mutta ulkonaisesti tyynenä kuunteli luja
Hohenstaufenin tytär kauhean ilmoituksen; mutta kun Hanno, ikäänkuin
sanojensa vahvistukseksi, otti esiin tutun, armahaisen, verellä
tahratun vyön, valahtivat kyyneleet vastustamattomasti hänen
silmistänsä ja ääneensä valittaen heittäytyi hän yhtä onnettoman
äitinsä syliin, joka, huolimatta omasta vahingostaan ja tuskastaan,
koetti lempein sanoin lohduttaa rakastettua lastansa. Rechbergikin
koetti lohduttaa aivan masentunutta tyttöä ja oli kylliksi malttamaton
muistuttamaan että, kun aika oli parantanut hänen sydämmensä haavan,
hän kyllä toisen rakastavan miehen rinnalla vielä oli löytävä kadotetun
onnensa. Mutta Bertta vastasi hänelle ainoastaan halveksivalla
katseella ja meni huoneesensa itkemään ja etsimään lohdutusta siltä,
joka yksin voi antaa sitä, leskien ja orpojen isältä.

Hanno puolestaan läksi linnasta, kiroten itseään ja
taitamattomuuttansa; hän ei voinut kieltää, että oli lausunut
viittauksensa sopimattomaan aikaan ja että hän sen kautta oli
vaikuttanut ihan vastoin toivoansa. Mutta pian rohkasi hän mielensä
jälleen. "Joutavia", lausui hän itsekseen, "kaikki morsiamet toivovat,
kun kadottavat armahansa, luostariin. Aika, tuo suuri, taitava lääkäri,
kyllä parantaa senkin, mikä näyttää parantumattomalta; luottakaamme
aikaan!"

Niin sanoen poikkesi hän Stuifenin linnaan vievälle tielle,
ilmoittaaksensa Fredrikinkin isälle ett'ei hänellä enää ollut poikaa.
Vanha Stuifen kuuli kamalan uutisen lausumatta sanaakaan surunsa
osoitteeksi. Mutta muutaman päivän perästä tavattiin hänet kuolleena
nojatuolistansa. Hänen sydämmensä oli särkynyt; hauta, joka kätki niin
monta hänen esi-isäänsä, aukesi jälleen ja otti vastaan, kuten
luultiin, Stuifenin jalon suvun viimeisen jäsenen. Mutta vielä eli yksi
sen-nimine henkilö eräässä talossa Kalykadnos-joella, vaikka
semmoisessa tilassa, että olisi voinut luulla kuolon korjaavan
hänetkin; vielä eli kaivattu Fredrik: kiitos taitavan käden ja --
rakastavan sydämmen huolellisesta hoidosta!

Talo, johon pahasti haavoitettu vietiin, oli erään rikkaan vanhan
juutalaisen oma, jonka oli täytynyt paeta Jerusalemista, kun
muhamettilaiset, jälleen valloitettuansa pyhän kaupungin, enemmän
vainosivat "valittua kansaa" kuin kristityitä. Varovainen Iisakki, oli
kuitenkin saanut pelastetuksi kaikki aarteensa, ennenkuin hän
kerjäläisen puvussa läksi Jerusalemista ainoan tyttärensä Esterin
kanssa, jonka hänen vaimo-vainajansa oli jättänyt hänelle. Mutta tuossa
erittäin kurjannäköisessä Kilikian mökissä lähellä Seleukeiaa, jonka
hän oli valinnut itselleen turvapaikaksi, ei kukaan voinut aavistaa
rikkauksia olevan, ei tietää, mitä aarteita köyhännäköisen talon
ontelot seinät sisälsivät. Siellä eli vanha Iisakki, kuten näytti, niin
varatonna kuin köyhin hänen kansalaisistaan, joka elättihe huonon ja
arvottoman tavaran kaupalla. Viekas, älykäs juutalainen oli osannut
pettää kaikki niin, että oli yksinäisyydessään turvattu kaikesta
ryöstön ja väkivallan vaarasta, joita hän varmaankin olisi saanut
kokea, jos olisi näytellyt rikkauksiansa.

Ainoastaan se puoli talosta, jossa Esterin huoneet olivat, oli
koristettu komeudella, jonka vertaista saa nähdä vaan itämaalaisten
asunnoissa. Huonekalut olivat hyvänhajuisesta puusta, koristetut
runsailla veistoksilla, ja niiden päälle oli levitetty raskasta
turkkilaista vaatetta. Lattia oli pehmeiden mattojen peitossa, niin
että askeleet kevenivät kuulumattomiksi. Pitkin seiniä asetetut tyynyt
ja sohvat olivat mitä kalliimmasta kulta- ja silkkikankaasta, samoin
ikkunain edessä riippuvat varjostimet, jotka estivät paahtavan
auringon säteet tunkeutumasta sisään. Jokaisen huoneen keskellä oli
marmorisäiliö, josta iloisesti nousevan suihkulähteen viileä vesi nousi
korkealle, puhdistaen ja vilvastuttaen ilman.

Niin ylelliseksi ja komeaksi oli vanha Iisakki laittanut tyttärensä
huoneet, sillä hän rakasti ihmeen kaunista Esteriänsä mitä hellimmin ja
katseli useasti ihaillen hänen hoikkaa vartaloansa, jonka kauneuden
kallis ja loistava puku saattoi vielä näkyvämmäksi. Hänen kasvonsa
olivatkin verrattoman kauniit.

Otsansa lumivalkeutta enensivät suuret mustat silmät, joiden yli
kauniit kulmat kaarehtivat, ja runsaat mustat kähärät, jotka
pilkistivät esiin hänen helmillä ja jalokivillä koristetun
käärepäähineensä alta. Nenä oli hieno ja kapea, mutta sen melkein
huomaamaton kaarehtiminen ilmoitti hänen kuitenkin kuuluvan siihen
kansaan, joka on tullut tunnetuksi kotkan-nenästänsä. Kasvot olivat
tavattoman hienot, mutta ne hän itämaalaisten tapaan piti, vierasten
saapuvilla ollessansa, aina hunnun peitossa.

Mutta vieläpä tietonsa ja taitonsa kauttakin erosi Ester useimmista
heimokuntalaisistansa. Mitä huolellisimmin oli Iisakki kasvattanut
häntä ja hankkinut hänelle opetusta, niin että Ester puhui, paitsi
hebreaa, hyvin sujuvasti monta muutakin itämaista kieltä ja lisäksi
vielä niin sanottua lingua francaa (Ranskan kieltä), jolla
ristiretkeläiset tavallisesti koettivat tulla toimeen maan asukkaiden
keskessä. Tämän viimemainitun avulla, joka oli itä- ja länsimaisten
sanojen seoitusta, oli hän oppinut Englannin, jopa Saksankin kieltä. --
Erityinen osa hänen tiedoistansa oli hänen lääketaitonsa, jota
juutalaiset yleensä, sekä miehet että vaimot, siihen aikaan niin paljon
harjoittivat, että juutalaiset lääkärit olivat kaikkialla suositut ja
ristiretkeläisetkin ruhtinaat ja ritarit, sairastuttuaan tai
jouduttuaan haavoitetuksi, mieluimmin jättäytyivät jonkun tuohon muuten
niin halveksittuun kansaan kuuluvan oppineen hoidettaviksi. Sekin
lääkäri, jonka jalo Saladin, kuten tarina kertoo, lähetti pahasti
sairastuneelle Englannin kuninkaalle, Rikard Leijonansydämmelle, ja
joka hänet onnellisesti paransikin, oli juutalainen.

Ester oli oppinut lääketaitonsa Jerusalemissa sedältänsä, joka oli
erittäin kuulu monista salatuista keinoistaan. Hän oli vähää ennen
juutalaisten karkoittamista jälleen valloitetusta Jerusalemista kuollut
hyvin vanhana; mutta salaisuutensa jätti hän tarkalle oppilaalleen,
veljensä tyttärelle Esterille.

Tähän taloon siis, jossa Iisakki asui tyttärineen, vietiin pahasti
haavoitettu ritari ja jätettiin vanhan juutalaisen huostaan. Mutta heti
Fredrikin kavalan ystävän mentyä kumppalineen, lähestyi Ester
palvelustytön seurassa haavoitetun vuodetta; taitavasti puhdisti ja
pesi hän syvät haavat, tutki ne hienoilla aseilla ja iloksensa huomasi
pian, ett'ei ollut ihan mahdotonta pelastaa nuoren, kauniin ritarin
henkeä, vaikka hänen päänsä kyllä olikin erittäin pahasti haavoitettu.
Huolellisesti voiteli hän avonaista haavaa, jonka Rechberg oli
piikki-nuijallaan lyönyt, parantavalla voiteella, jota ainoastaan hän
osasi valmistaa kuolleen setän neuvojen mukaan, ja pani sitte
kullankarvaisille kähäröille kylmän kääreen, jota hän tuon tuostakin
kostutti samalla voiteella. Tunnottoman puoleksi avonaiseen suuhun
kaatoi hän muutaman pisaran virkistävää nestettä, jolla oli todellakin
ihmeteltävä vaikutus. Fredrikin melkein sammunut elonkipinä alkoi --
kiitos sille keinolle! -- jälleen hehkua. Ensiksi rupesi nuorukaisen
rinta hiljaa, tuskin huomattavasti kohoamaan hänen heikosta
hengityksestään ja tuskin tuntuvasti rupesi sydänkin sykkimään, mutta
pian, muutaman pisaran nieltyä, muuttuivat kalman kalpeat posket
vaalean-punaisiksi, suonien tykytys yhä kovemmaksi, enentyen
vähitellen, kunnes sairas joutui kuumeen valtaan, jota Ester toivoikin,
sillä ilman sitä ei mikään haava voi parantua. Mutta senkin sai hän
uusien lääkkeiden käyttämisellä autetuksi mielensä mukaan, ja heti
kun hän sairaan sekavista katseista ja houreista huomasi aivot
kiihottuneiksi, voiteli hän hänen kulmiaan ja otsaansa hyvän-hajuisella
voiteella, josta haavoitettu yhä enemmän rauhoittui ja viimein vaipui
syvään uneen.

Väsymättömänä ja huolellisesti valvoi Ester monta viikkoa lääkärinä ja
sairaanhoitajana haavoitetun vuoteen vieressä, leväten ainoastaan
Fredrikin nukkuessa ja jättäen hänet silloinkin vanhan imettäjänsä
huomaan, joka sai käskyn herättää emäntänsä, jos sairas heräisi tahi
jos joku muu tapaus vaatisi hänen läsnäoloansa. Niin hoiti hän
väsymättömän kärsivällisesti vierasta ritaria ja kestäväisyydellään
onnistui hänen pelastaa nuorukaisen henki, ryöstää kuolemalta varma
saalis.

Sairaan tila parantui parantumistaan, vaikka kyllä hitaasti, ja samassa
määrin, kuin se edistyi -- nimittäin siitä alkaen, kun hänen
ymmärryksensä selkeni -- lakkasi Ester tulemasta parantuvan vuoteelle,
sillä vaikka lääketaidon harjoittaminen sallikin hänelle paljoa enemmän
vapautta, kuin itämaalaiset tavat suovat naisille, käsitti hän
arkatuntoisuudessaan kuitenkin, että hänen täytyi tehdä niin. Heti
huomattuansa ritarin selkeämmin ja kummastuneena katselevan ympärilleen
komeassa huoneessa, läksi hän siitä pois eikä palannut, ennenkuin
sairaan säännöllisesti palaava kuume iltaisin teki hänen läsnäolonsa
välttämättömäksi. Esterin läsnäolo vaikutti muuten aina ritariin
rauhoittavasti, yksin hurjemmissa houreissakin. Heti kun hän ritarin
omalla kielellä pyysi häntä pysymään hiljaa tahi laski pienen viileän
kätensä hänen kuumalle otsalleen, asettuivat hänen hurjat hourauksensa
ja hän oli hiljaa, kärsivällinen ja tottelevainen kuin lapsi ja
noudatti kokonaan Esterin tahtoa. Surumielin huomasi kuitenkin Fredrik,
kun hänen ajatusvoimansa selveni, miten huntuun peitetty nainen yhä
enemmän väistyi hänen vuoteensa luota. Vaikka huoneessa aina
vallitsikin puolihämärä, huomasi hän kuitenkin liikunnoista hänet
nuoreksi, ja kun hänen ajatuksensa olivat täydellisesti ja pysyväisesti
selvinneet, rupesi hän yhä enemmän ikävöimään ystävällistä
hoitajatartansa. Lisäksi halusi hän sanomattoman uteliaasti tietää, ken
hän oli. Mutta kaikki, mitä hän kyseli vanhalta palvelijalta, joka
poissa olevan sijasta aina istui hänen vuoteensa vieressä, jäivät
vastaamatta, kenties sentähden, ett'ei hän ymmärtänyt lingua francaa
tahi ei ollut sitä ymmärtävinään.

Kaukaiseen kotiinkin ja Bertan luo lensivät hänen ajatuksensa, mutta
omaksi kummastukseksensa ei hän enää voinut muistella morsiantansa yhtä
innokkaasti ja palavan rakkauden tunteilla kuin ennen; hänestä oli,
kuin muistelisi hän kuollutta ja hänen kuvaansa hämmensi yhä enemmän
olento, joka niin hellästi hoiti häntä, vaikka hän vaan kuin unissaan
näki hänen lähestyvän, heti taas kadotaksensa. Viimein koetti hän
muistaa, mitä hänelle oli tapahtunut ja mikä seikka oli saattanut hänet
siihen taloon ja sen naisen hoidettavaksi, joka alati oli hänen
mielessänsä.

Vähitellen johtui hänen mieleensä heinäkuun kymmenes päivä -- keisarin
kuolema -- tappelu muhamettilaisten kanssa; äkkiä muisti hän kohtauksen
Rechberginkin kanssa ja yhä enemmän selveni hänelle, että se olikin
Hanno, joka sotanuijallaan haavoitti häntä, saattaen hänet surman
suuhun. Siitä joutui hän semmoiseen raivoon, että hän äkkiä hurjasti
uhaten nousi istualleen vuoteesen ja huusi vihan vimmassa: "Haa, konna
-- pelkuri, kurja pettäjä! Antakaa minulle miekkani, että voin
rangaista sitä konnaa!"

Peljästyen kuuli Esterin vanha palvelija, joka istui hoitajana vuoteen
vieressä, tuon raivoisan uhkauksen, ja kun hän ei ymmärtänyt saksaa, ei
hän voinut käsittää sitä muuksi kuin uudeksi houraukseksi. Totellen
emäntänsä käskyä veti hän siis peloissansa kellonnauhaa, kutsuen siten
emäntänsä avuksi.

Heti aukesikin ovi ja Ester astui huoneesen. Luoden nopean katseen
sairaasen, luuli hän heti käsittävänsä asian laidan. Hänetkin petti
sairaan uhkaava, hurja katse ja hehkuvat posket, sillä hän luuli
potilaan jälleen saaneen kovan kuumeen. Huolimatta sentähden olla
varovainen tai peittää kasvojansa, astui hän vuoteen viereen, pakotti
lempeällä väkivallalla sairaan jälleen laskeutumaan maata ja puhutteli
häntä tapansa mukaan saksaksi.

"Tyyntykää, herra ritari -- pahan haavanne tähden on se välttämätöntä!"

Ensi kerran katsoi ritari ihan selkeänä kasvoihin ihmeen kaunista
olentoa, joka kumartui hänen ylitsensä; ikäänkuin lumottuna tuijotti
hän sen hellän olennon suloiseen muotoon, joka niin väsymättä hoiti
häntä. Ester varmaankin huomasi siitä, ett'ei hän kumartunutkaan
kuumeen hourauksissa olevan ylitse, sillä ensi kertaa punastui hän,
huomatessaan ritarin ihastuneet silmäykset. Säikähtäen ja hämillään
koetti hän peittää kasvojansa hunnulla, mutta Fredrik tarttui hänen
vapisevaan käteensä ja puhutteli häntä niin hellin sanoin, ett'ei Ester
eläessään ollut semmoisia kuullut:

"Oi, älä riistä minulta suloista näköäsi, älä peitä noita taivaallisen
ihanoita kasvoja, jotka niin lempeästi ja kirkkaasti kuin aurinko
lämmittävät sydäntäni. Oi tyttö -- ell'et ole enkeli, taivaasta tullut
lohduttaaksesi minua tuskan ja mielettömyyden pitkinä hetkinä -- sano
-- oi, sano, kuka olet, että voin rukoilla sinua kuin pyhimystä tahi
kunnioittaa ja palvella sinua ihanimpana neitinä, jolle ritari
milloinkaan on pyhittänyt elämänsä!"

Kristinuskoisten ritarien sen-aikainen naisten haaveksivainen
ihaileminen ei ollut Esterille outoa eikä tapakaan, jolla he ilmasivat
sen; hän koetti siis uskoa Fredrikin sanat vaan ritarilliseksi
kohteliaisuudeksi, mutta hänen miehekkäät, kauniit kasvonsa ilmoittivat
niin paljon lempeyttä, että neiti tuskin voi tointua ja tyyntyä.
Paremmin vastataksensa ritarille vaan jotakin kuin kertoaksensa kuka
oli, sanoi hän jälleen punastuen:

"Te erehdytte, herra ritari; minä en ole mikään korkeasukuinen nainen,
minä olen vaan Ester -- juutalaistyttö."

"Oi, ole kuka ja mikä hyvänsä!" vastasi ritari, innostuneena suudellen
kauniin tytön kättä, "minulle sinä olet olento, jolle olen suurimman
kiitollisuuden velassa, sillä sä olet hoitanut minua, kärsivällisesti
olet valvonut vuoteeni vieressä, vaikka olen ollut sinulle vieras, ja
kestänyt luonani, kun kaikki muut jättivät minut, ja sinun kätesihän se
oli, joka poisti polttavan pakotuksen haavoistani, joka pelasti elämäni
-- oi, anna minun suudella sitä, tuota siunattua, kallista kättä!"

Ja taasen painoi Fredrik huulensa Esterin pienelle, valkoiselle
kädelle, kun hän, hämillään ritarin äkkinäisestä tunteiden ilmi
puhkeamisesta, oli unohtanut vetää sitä pois. Mutta tuntiessansa hänen
palavat suutelonsa, yritti hän, yhä enemmän punastuen, irroittaa
kättänsä, mutta Fredrik piti kiinni ja lausui rukoilevasti:

"Oi, älä taasen pakene minua, suloinen olento! Jää luokseni, sillä et
varmaankaan ole pelastanut henkeäni, että saisin jälleen kuolla
ikävään, kun en näe sinua -- oi, nyt voin käsittää, miksi sydämmeni
ikävöi kasvojesi näköä, ne kun täyttivät koko sieluni, vaikka
ainoastaan ikäänkuin unessa olin ne nähnyt -- oi, Ester se oli lemmen
ikävä! -- Ester -- tyttö -- minä -- minä rakastan sinua!"

Ei kukan nainen olisi voinut vastustaa semmoista puhetta;
kuumaveriseen itämaalaistyttöön, ihanaan Esteriin, vaikutti ritarin
lemmen-ilmaseminen tavallisella lumousvoimallaan, sitä enemmän, kun hän
sairaan lääkärinä oli jo ensi päivästä saakka, jolloin hän tuotiin
taloon, surkutellut häntä kaikesta sydämmestänsä. Mutta "säälistä
rakkauteen on ainoastaan yksi askel", sanoo sananlasku, ja Esterillä
oli hellä sydän ja herkästi liikkuva luonto; oliko siis kummallista,
että ritarin innokkaat sanat "minä rakastan sinua" tunkeutuivat
hehkuvana säkenenä tytön sydämmeen ja saattoivat ennen heräämättömät
tunteet ilmi-tuleen? -- Ikäänkuin ehdottomasti totellen vierasta voimaa
kumartui hän kauniin valkeaverisen nuorukaisen yli, jonka säihkyvät
silmät koettivat lukea hänen sielunsa salaisuutta, ja tunnusti
rakkautensa tulisessa suutelossa, jonka hän painoi hänen huulillensa.
Mutta tuskin sai hän ilmaisseeksi sydämmensä tunteet, kun naisellinen
ujous jälleen pääsi hänessä valtaan; punastuen hiuksiinsa saakka
irroittihe hän ja riensi pois huoneesta. Lyöden kätensä yhteen
kummastuksissaan siitä, mitä oli nähnyt, seurasi palvelija rakastettua
emäntäänsä, ja Fredrik jäi yksin -- yksin sydämmensä kanssa, joka oli
täynnä autuaallista onnea!

Hän olisi voinut ääneensä riemuita, kun tiesi olevansa sen ylevän
olennon rakastettu, joka uskollisesti ja hellästi kuin paras
suojelusenkeli oli hoidellut häntä; ylenluonnolliseksi ylisteli hän
itseänsä, kun oli voittanut tämän lempeän neiden sydämmen, jossa
suurimman kauneuden ohella, kuin hän elämässään oli nähnyt, oli myöskin
paremmat henkiset lahjat ja sydämmen etevyydet kuin kellään muulla
naisella auringon alla, kellään koko maan päällä, yksin --
Bertallakaan. Bertallako?... Totta taivahinen, kuinka äkisti ja
raskaasti johtui hänelle nyt mieleen kaukana kotimailla oleva jalon
ruhtinaan tytär, joka häntä oli niin sydämmellisesti ja uskollisesti
rakastanut ja nyt ikävissään odotteli hänen palaamistansa! Miten
katkeroitti nyt yht'äkkiä hänen mielensä tieto, että oli pettänyt sen,
jolle oli vannonut uskollisuutta, että oli rikkonut hänelle annetun
sanansa -- juutalaistytön tähden.

Mutta liian voimakas oli viehättävän Esterin lumous. Mitä oli Bertan
yksinkertainen sulous tämän tyttösen verrattoman kauneuden rinnalla,
joka hänelle nyt oli lahjoittanut sydämmensä? Mitä oli hänestä Bertta
sen autuuden rinnalla, joka häntä odotti Esterin sylissä? Väkisin
karkoitti hän mielestänsä Bertta-raukan muiston; nykyistä viehättävää
lemmittyänsä tahtoi hän vaan ajatella -- ainoastaan häntä rakastaa,
rakastaa äärettömästi ja olla hänen rakastettunsa. Mitä hän siitä
huoli, että Ester oli juutalaistyttö -- että hän kuului tuohon niin
halveksittuun kansaan? Kukapa häntä voi moittia seurustelustaan Esterin
kanssa? Koko kristitty sotajoukko uskoi hänet epäilemättä kuolleeksi;
ja luultavasti oli se tieto saapunut jo kaukaiseen kotiinkin. Kukapa
siis voi hänelle enää sanoa vasten silmiä: "Sinä olet rakkaudellasi
juutalaistyttöön rikkonut kristityn velvollisuudet ja soaissut
ritarikunniasi?"

Näillä ajatuksilla tukehutti Fredrik kaikki rauhaansa häiritsevät
omantunnon muistutukset, ja kun Ester illan suussa palvelijansa kanssa
palasi hänen luoksensa täyttämään lääkärivelvollisuuksiaan, silloin
kertoi Fredrik innokkain sanoin toistamiseen rakkautensa;
autuaallisesti hymyillen vaipui Ester hänen syliinsä, ja kun Fredrik
häntä niin piti rinnoillansa, sydämmellään, silloin haihtui
haihtumistaan Bertan kuva ja kaikki muut katumuksen mietteet sammuivat
taivaallisen onnen rinnalla, joka jokaisesta rakastetun suutelosta
runsaammin virtasi hänen olemukseensa.

       *       *       *       *       *

Kaksi kuukautta oli jo kulunut siitä asti, kun Fredrikillä oli ilonansa
kauniin Esterin rakkaus. Nuoruuden tyhjentymätön, mahtavasti luova ja
uudistava voima ja rakkauden virkistävä onni olivat yhdessä
vaikuttaneet niin, että Fredrik oli kohta entisissä voimissaan.
Mutta hän ei kumminkaan vielä ajatellut lähteä vierasvaraisen
juutalaisen talosta, joka ei edes aavistanutkaan, että hänen tyttärensä
oli salaisessa sekä omansa että ritarin uskonnon kieltämässä
rakkausliitossa hänen vieraansa kanssa. Vanha Rakel, Esterin palvelija,
oli kyllä monesti velvollisuutensa mukaan ilmoittamaisillaan sen
isälle, mutta Esterin, hänen rakastettunsa, rukoukset ja onnellisuus,
jonka salaisuuden ilmaseminen olisi hävittänyt, saattoivat hänet
olemaan vaiti, ja lieneepä siihen osaltansa vaikuttanut myöskin se,
että Rakel siten pelkäsi menettävänsä Esterin luottamuksen.

Niin pysyi Esterin ja Fredrikin liitto häiritsemättä. Kumpikin nautti
onneansa kuin huumauksissa, muistellen ainoastaan nykyhetkeä, mutta ei
tulevia aikoja. Ester, joka ei vielä koskaan ennen ollut tuntenut
rakkautta, rakasti kaunista ritaria tulisen innokkaasti, mutta samalla
mitä hellimmästi, sillä hänen luottavaiseen mieleensä ei soveltunut
ajatus, että se mies voisi mahdollisesti hänet pettää joka hänelle joka
päivä pyhimmillä valoilla vakuutteli ääretöntä rakkauttansa. Fredrik
puolestansa uskoi nyt vasta oppineensa tuntemaan todellisen rakkauden
jota varten hän vaan eli ja johon koko hänen olemuksensa peittyi. Niin
elivät molemmat onnellisessa unessa; mutta niin kuin unta ainakin,
seurasi tätäkin huumausta -- herääminen.

Iisakki-vanhus kertoi eräänä päivänä vieraallensa ristiretkeläis-joukon
vastoinkäymiset, mitä tuhoja sille olivat ruttotaudit ja taistelut
tuottaneet ja miten koko joukko, Schwabin herttuan Fredrikin kuoltua,
täydellisesti hajosi.

"Kaikki saksalaiset ritarit", päätti Iisakki kertomuksensa, "palaavat
kotiin, sota on lopussa. -- Tekin, jalo herra, kun olette jälleen ihan
terve, voitte lähteä paluumatkalle kotimaahanne, ettekähän te siitä
pahastu, että minä pyydän teitä lähtemään kohta, sillä näinä päivinä
täytyy minunkin erään tärkeän kauppa-asian tähden lähteä pitkälle
matkalle, eikä teidän siis enää sovi olla vieraana tässä talossa, jossa
ei asujamina ole muita kuin nuori tyttö ja muutamia palvelijoita."

Fredrik peljästyi. -- Kotiinko? -- oliko hänen palattava kotiin! Tämä
sana hajoitti kerrassaan lumouksen, jonka vallassa hän oli ollut.
Kauniin kotinsa viehättävä kuva ilmestyi hänen sielunsa silmien eteen
ja hän alkoi innokkaasti ikävöidä ihanan Schwabin vuoria, sen
hedelmällisiä laaksoja, viheriöiviä metsiä ja niittyjä, pauhaavaa
Nekkaria ynnä kukoistavia kaupunkeja ja kyliä. Niin, hänen täytyi
päästä kotiin -- kotiin esi-isiensä monitorniseen, muhkeaan linnaan,
kotiin vanhan isänsä luo, joka luultavasti vuodatti verikyyneleitä
viimeisen poikansa ja viimeisen Stuifenin kerrotun kuoleman tähden --
kotiin -- Bertan luo!

Bertanko luo?! Taaskin sattui hyljätyn morsiamen muisto kuin polttava
tuli hänen sieluunsa. Bertan luo oli hänen palattava kotiin, tuon ennen
niin sydämmellisesti rakastetun luo, jonka koko elintoivo oli hänessä,
joka häneen luotti nuoren sydämmensä ja rakkautensa koko voimalla, --
jonka hän kuitenkin oli pettänyt! Uskalsiko hän, uskoton lupauksensa
rikkoja, astua hänen eteensä? Vaan kuitenkin, eikö hän sitte voisi
jälleen sovittaa mitä oli rikkonut? Niin, hänen täytyi lähteä kotiin
onnettoman luo, jonka hän nyt oli näkevinään silmäinsä edessä mustassa
murhepuvussa ja neitsyeellisen lesken huntu kasvoilla! Katuen tahtoi
hän langeta hänen jalkainsa juureen, suudella pois noiden lempeäin
kyyhkyläissilmien kyyneleet ja vast'edes horjumattomalla rakkaudella
palkita surut ja äärettömät tuskat, joita Bertta oli hänen tähtensä
kärsinyt -- koko elämänsä kestävällä rakkaudella ja uskollisuudella
päätti hän poistaa uskottomuutensa! -- Niin, hänen täytyi lähteä Bertan
luo!

Entä Ester?! -- Olihan hän rakastanut häntäkin tulisen innokkaasti,
hurmautuneena hänen ihmeellisestä kauneudestansa! Olihan hän vannonut
hänelle lukemattomia ikuisen rakkauden ja uskollisuuden valoja! Ja
Ester, jota hänen vielä oli kiittäminen hengestäänkin, oli myöskin
rakastanut häntä niin innokkaasti kuin ainoastaan kuumassa ilmanalassa
elävien kansain tyttäret voivat rakastaa! Olihan hän, luottaen
hoidettavansa valoihin, uhrannut ritarillensa kaikki, mitä hänellä
uhrattavaa oli! Sopiko ritarin nyt sovittaa tehty rikos toisella
uskottomuudella?...

Hänen sielunsa horjui hirveässä ristiriidassa; tekipä hän niin tai näin
-- petos oli kummallakin puolen edessä! Ja kumminkin, voiko hän vielä
kauan torjua tai arvella? Välttämättömyyden ehdottomat käskyt saivat
olla uuden aiotun petoksen puolustuksena, sillä olihan hänen pakko
lähteä pois -- juutalainen oli oikeassa -- eihän hän, kun isä oli
matkoille lähtemässä, enää voinut kauemmin nauttia vierasvaraisuutta,
jota hänelle jo oli osoitettu liiankin kauan. Ja vaikkapa hän nyt olisi
_voinutkin_ viipyä -- ei hän sitä enää olisi _tahtonut_, sillä siitä
asti, kun Bertta oli jälleen johtunut hänen mieleensä, tunsi hän,
katuessaan uskottomuuttansa, vanhan rakkautensa yhtä voimakkaasti
heräävän kuin koti-ikävänkin. Mutta suhdettansa Esteriin alkoi hän,
vaikka kyllä vastahakoisesti ja hitaasti, katsella toiselta kannalta;
nyt vasta osasi hän huomata sen liiton arvottomuuden ja käsittää, miten
suuri juopa oli uskottoman juutalaistytön ja kristityn, -- halveksitun,
kaupustelijan tyttären ja jalon, arvokkaan kreivi Ulrik von Stuifenin
pojan ja perillisen välillä. Voiko hän vieläkin olla epätietoinen
siitä, mitä hänen oli tehtävä?

Mutta miten päästä juutalaisen talosta, miten erota Esteristä? Vaikka
hän kyllä ei enää tuntenutkaan entistä tulista rakkautta kaunista
juutalaistyttöä kohtaan, niin oli tyttö kuitenkin vielä hänelle sen
verran rakas, että hänestä tuntui äärettömän tuskalliselta peruuttaa
valansa, joihin Ester oli niin turvallisesti luottanut. Ja voiko hän
odottaa, että Ester antaisi ihan rauhallisesti lähteä pois sen, jota
hän ijäisesti uskoi omaksensa kiitollisuuden, rakkauden ja
velvollisuuden tähden? Ei suinkaan! -- Hänen olisi täytynyt kestää
hirmuinen kohtaus ja -- hän, tuo urhollinen ritari, peloton sotilas,
joka vähääkään arvelematta oli rientänyt niin moneen vaaraan ja
tappeluun, tunsi sydämmensä vapisevan, kun vaan ajattelikin seurauksia,
joita hänen eronsa tästä kuumaverisestä itämaiden tytöstä tuottaisi.
Mutta kuinka voisi sitte välttää tuon peljätyn tapauksen? -- Kavaluus
yksin voi hänet pelastaa. Se, tuo petoksen veli, sai auttaa häntä
petoksen teossa.

Näitä mietiskellen ja näissä aikeissa meni Fredrik Esterin huoneesen.
Onnellisesti hymyillen riensi Ester hänelle vastaan, tarjotakseen
viehättävää suutansa suuteloon; mutta kauhistuen huomasi hän äkisti
Fredrikin muuttuneen muodon, hänen epävarman katseensa ja synkästi
rypistyneet kulmansa.

"Mikä sinulla on, rakas Fredrik?" kysyi hän ehdottomasti vavisten ja
koettaen pienellä kädellään silittää hänen otsaansa. "Mitä merkitsevät
nuo pahat rypyt, jotka eivät sovellu sinun kauniisen muotoosi?"

Fredrik pusersi kauniin, rakastavan olennon, joka murheellisena katsoi
häneen tummilla silmillänsä, hyvin levottomasti sydämmelleen ja vastasi
epävakavalla, värähtelevällä äänellä: "Ne ovat surun ryppyjä, ainoa,
rakas Esterini -- sillä minun täytyy -- lähteä pois."

Ester kalveni. "Herra Jumala!" huudahti hän, tarttuen hätäisesti sylin
rakastettuansa; "poisko sinä lähdet? -- Minkätähden -- mitä on
tapahtunut?"

"Isäsi -- --"

"Onko hän saanut tietää rakkautemme?" keskeytti Ester kauhistuneena.

"Ei", vastasi ritari lyhyesti.

"Miksi olet niin harvasanainen?" kysyi Ester moittivaisesti ja kiersi
samalla hellästi käsivartensa Fredrikin kaulaan. "Oi, näethän tuskani;
puhu: mitä isästä?"

Muutamilla sanoilla ilmoitti Fredrik tuskallisesti kuuntelevalle
tytölle, mitä juutalainen oli hänelle kertonut ja mitä hän oli lausunut
kertomuksensa johdosta. -- "Ja sentähden", sanoi hän lopuksi, ollen
olevinaan hyvin liikutettu, "täytyy minun -- lähteä pois!"

"Poisko -- vai pois!" huusi onneton tyttö käsiänsä väännellen
tuskissaan. "Entä minä?! Mitä sitte minusta tulee?!"

"Ester!" sanoi Fredrik, väkisin hilliten liikutuksensa, "sinä olet
minulle jo niin monesti osoittanut sydämmellistä rakkautta; sinun
vallassasi on osoittaa vielä suuri uhraus; minun täytyy lähteä pois --
ilman sinutta, suloinen Ester, en kumminkaan voi elää. Sentähden -- jos
voit minun tähteni hyljätä isänmaasi, isäsi ja uskosi, niin -- lähde
minun kanssani kaukaiseen kotimaahani minun linnaani!"

Fredrik vaikeni ja hengähti syvään, sillä hänestä olikin ollut
vaikeampaa, kuin oli luullut, lausua tuo valhe, jolla hän toivoi
pettävänsä rakkauteensa sokeasti luottavan tytön. Muutamat innokkaat
suutelot, ajatteli hän, poistavat Esteriltä viimeisenkin epäilyksen
hänen rehellisyydestänsä. Mutta rakastava tyttönen ei ollenkaan uskonut
rakastettuansa semmoiseen petokseen kykeneväksi. Kyyneliensä läpi
onnellisesti hymyillen, katsoi hän Fredrikkiä silmiin ja vastasi:

"Voitko ollenkaan luulla, ett'en täyttäisi pyyntöäsi, rakas mies? Voi,
hyvä Fredrik", jatkoi hän ja kätki punastuen kauniit kasvonsa hänen
sydämmelleen, "missä sinä olet, siellä on minun isänmaani; ja vaikkapa
veisit minut erämaahan, olisin sielläkin onnellinen ja mieltyisin
siihen, kun yhdessä minun kanssani kärsisit sen kauhuja! -- Isänikö? --
Saanhan hänen sijaansa sinun isäsi -- Uskoniko? -- Onhan ainoastaan
_yksi_ Jumala, ja palvelenpa minä häntä sitte sillä nimellä, kuin
kristityt häntä palvelevat, tai Jehovana, hän pysyy kuitenkin aina
samana Jumalana, jonka armo ijankaikkisesti kestää! Hän kyllä kuulee
Ester-parkaa sittekin, vaikka hän rukoilee häntä kristittyjen tavalla,
ja on hänelle armollinen ja laupias, vaikka hän rakkaudesta sinuun
luopuukin isäinsä uskosta. Sentähden, rakas Fredrik, on sinun uskosi
myöskin oleva minun uskoni ja sinun kotisi minun isänmaani!"

Häpeissään niin suuresta rakkaudesta, joka oli valmis suostumaan
kaikkeen, käänsi ritari kasvonsa poispäin; hän oli vielä liian
alkavainen teeskentelemistaidossa, niin että hänen täytyi peljätä
polttavan häpeäpunan, joka kohosi hänen kasvoillensa, ilmasevan hänen
petoksensa. Mutta hänen täytyi päättää, mitä oli alkanut -- "Bertan
tähden", kuten hän vakuutteli omalletunnollensa.

"Oi, kiitos sulle!" sanoi hän teeskennellyllä ilolla: "tuhannesti
kiitos rakkaudestasi ja uudesta, suuresta uhristasi, jonka minulle
annat! Kuule siis, miten on tehtävä. Huomenna lähden minä pois
ikäänkuin kotimatkalleni; kumminkin menen vaan Seleukeiaan odottamaan,
kunnes isäsi lähtee asioilleen -- sillä hänen ei tarvitse aavistaa,
että sinä lähdet minun kanssani -- sitte palaan noutamaan sinua
ja -- --"

"Ja sitte tämän lyhyen eron perästä", keskeytti Ester innokkaasti hänen
puheensa, "ei minua enää erota sinusta mikään muu kuin kuolema!"

Vastaamatta mitään sulki Fredrik Esterin syliinsä ja, vielä kerran
suudeltuaan rusottavia huuliansa, lähti hän pois huoneesta
valmistautumaan matkalle.

Toisena aamuna astui hän kirkkaissa teräsvaruksissaan Iisakin eteen,
joka niin kauan oli osoittanut hänelle vierasvaraisuutta. Lämpimin
ja kaunein sanoin lausui hän hänelle kiitoksensa ja pyysi sitte
lupaa saada ottaa jäähyväiset uskolliselta ja väsymättömältä
hoitajaltansakin. Mielellään suostui siihen Iisakki ja kutsui heti
tytön sisään.

Ester astui Fredrikin eteen ikäänkuin ottamaan jäähyväisiä semmoiselta
mieheltä, jota kohtaan hän, niinkuin hoitaja sairasta kohtaan ainakin,
tunsi erittäin suurta ystävyyttä, vaan ei sen enempää. Hymyillen
kuunteli hän Fredrikin jäähyväissanat ja vastasi niihin levollisesti ja
soveliaan ujosti, niin ett'ei luulevaisinkaan silmä olisi voinut
huomata mitään, joka olisi herättänyt epäilystä, että noiden kahden
välillä olisi mitään sopimusta. Yhtä levollisesti näki hän Fredrikin
sitte nousevan ratsunsa selkään ja ratsastavan pois. Ainoastaan
sydämmessään huusi hän hänelle tuhansia onnentoivotuksia.

Kahdeksan päivän perästä läksi Iisakikin asiamatkoille; Ester otti
häneltä, jonka hän salaa aikoi hyljätä, jäähyväiset niin katkerasti
itkien, ett'ei isä voinut ymmärtää lapsensa liiallista liikutusta, kun
hän läksi pois vaan pariksi kuukaudeksi.

"Abrahamin Jumala siunatkoon sinua, rakas Esterini!" sanoi hän
vapisevalla äänellä. "Hän olkoon aina sinun kansasi ja johtakoon
sydäntäsi ja askeleitasi joka hetki!"

Ester vapisi. Tuskastuen irroittautui hän vihdoin rakkaan, vanhan
isänsä käsistä, jonka luota hän kuitenkin aikoi karata vielä suuremman
rakkauden tähden. Sitte -- kun isä vihdoin läksi -- meni hän
huoneihinsa valmistamaan omaa lähtöänsä, sillä saattoihan minä päivänä,
minä hetkenä hyvänsä sulho tulla kutsumaan häntä matkalle uuteen
kotiin. -- Mutta hän odotti kahdeksan, odotti neljätoista päivää
turhaan. Vihdoin alkoi hirmuinen epäilys levitä hänen sieluunsa. Salaa
lähetti hän uskotun palvelijan hankkimaan tietoja kadonneesta. Kohta
palasikin tämä takaisin: saksalainen ritari, kreivi Fredrik von Stuifen
oli jo kymmenen päivää sitte lähtenyt kaupungista meritse kotia kohti.

Kauhistuneena huudahtaen vaipui Ester-parka, tuon hirveän sanoman
kuultuansa, maahan; epäilys, jonka hän ainoastaan vastahakoisesti oli
laskenut mieleensä, oli nyt muuttunut peruuttamattomaksi varmuudeksi
-- hänet oli petetty -- häpeällisesti petetty, hyljätty ja kavallettu!

       *       *       *       *       *

Onnellisesti oli Fredrikin matka päättynyt; ilosta sykkivin sydämmin
oli hän vihdoin saapunut kotiinsa esi-isiensä linnaan, jossa häntä,
kuin kuolleista ilmestynyttä, riemuiten tervehdittiin "linnan
isännäksi", sillä nyt hän vasta syväksi suruksensa sai kuulla rakkaan
isänsä, jalon Ulrik-kreivin, kuoleman. Fredrik vaipui sanomattoman
murheissansa vanhuksen haudalle, jolta sydän oli murtunut surusta
ainoan pojan luullun kuoleman tähden -- mutta eivät mitkään kyyneleet
voineet palauttaa häntä enää eloon, häntä, joka oli laskenut poikansa
menemään sotaan, antamatta hänelle anteeksi tottelemattomuuttansa tai
sanomatta edes sanaakaan jäähyväisiksi; ja tästä sodasta toi hän nyt
kyllä mukaansa tuota niin innokkaasti ikävöityä mainetta, vaan se maine
-- niin todisti hänen sydämmensä -- oli ostettu omantunnon rauhalla.

Kuka voisi kuvailla riemua, jonka Fredrikin paluu vaikutti
Hohenstaufen-linnassa? Kuka kertoa uskollisen Bertan onnea, kun hän
niin pitkän ja katkeran murhe-ajan jälkeen taas lepäsi rakastettunsa
sylissä? Kuka kuvailla hänen puhtaan rakastavan sydämmensä tunteita,
kuka hänen kiitollisuuttansa Jumalaa kohtaan, joka oli hänelle
lahjoittanut takaisin sen, jonka luultua kuolemaa hän oli niin
katkerasti itkenyt?

Kylmät, kuolleet sanat eivät voi koskaan kuvata niin lämpimiä tunteita;
Bertan yksi hymy hänen lempeän, syvällisen silmänsä yksi katse lausui
paljoa enemmän.

Koko seudun ritaristokin iloitsi nuoren kreivin onnellisesta
palaamisesta ja kaikki riensivät siitä iloansa osoittamaan. Ainoastaan
Fredrikin läheisin naapuri Hanno von Rechberg ei ollut vähääkään
hyvillänsä kuolleeksi luullun ylös nousemisesta, sillä kauhistuen
huomasi hän, että hänen vehkeillensä oli tullut loppu ja että hän nyt
oli saava niistä rangaistuksen. Ja todellakin kreivi Stuifen heti
syytti ritariston edessä Hannoa, että hän oli uskottomasti ja kavalasti
haavoittanut häntä tappelussa ja pudottanut hevosen seljästä; sillä
epäilemättä toivoi hän voittavansa Bertan, kun ensin oli poissa tieltä
se mies, jolle hän muiden nähden teeskenteli sydämmellistä ystävyyttä.
Turhaan koetti Hanno kieltää syytöksen todellisuutta, turhaan heikontaa
sitä selittämällä, että sotanuija, jonka hän avuksi rientäessään oli
viskannut vihollista kohti, oli pahaksi onneksi sattunut ystävään.
Turhaan -- Fredrik uudisti syytöksensä ja vaati petollista ystäväänsä
taisteluun, Jumalan tuomioon.

Silloisen tavan mukaan ei Hanno uskaltanut epäytyä semmoisesta
taistelusta; mutta hän ei sitä toivonutkaan, sillä hän oli urhollinen
sekä ruumiinvoimiltaan ja aseihin tottumukseltaan täydelleen Fredrikin
vertainen. Hän saattoi siis toivoa voittavansa pahoista haavoista vielä
heikon vastustajansa, ja silloin oli hänen ritarikunniansa puhdas
kaikesta häpeästä, sillä Jumala itse oli, kuten yleinen mielipide
uskoi, sovittanut taistelun viattoman eduksi. Mielellään sanoi Hanno
olevansa valmis todistamaan viattomuuttansa vaaditulla Jumalan
tuomiolla.

Kolmantena päivänä vaatimuksen jälkeen tapahtui taistelu ritariston
valitsemain taistelutuomarien ja koko herttuakunnan ylhäisten edessä.
Molemmat tulivat esiin tuomarien tarkastamiin varuksiin pukeutuneina,
ja vakuutettuansa alttarin edessä asiansa oikeaksi, rukoili kumpikin
vielä julkisesti Jumalaa, että hän viattomalle antaisi voiton, vaan
petolliselle ja valapattoiselle häviön.

Iloisesti ja vapaasti teki Fredrik tämän valansa; mutta Rechbergin
huulilta tuli se vaan hitaasti ja melkein käsittämättömän epäselvästi,
sillä tiesihän hän itse sanansa Jumalan pilkaksi. Mutta uhkamielisenä,
voimaansa ja taitoonsa luottaen astui hän sitte paljain miekoin
vastustajansa eteen, jonka kohtalo nyt, niinkuin hän toivoi, oli hänen
kädessänsä; hän oli iloissaan, kun edes sai kostaa Fredrikille, vaikka
kyllä Bertta oli nyt häneltä ainiaaksi kadonnut.

Ylimäisen taistelutuomarin merkistä alkoi ottelu. Miehuullisesti ja
taitavasti aljettiin se kummaltakin puolen; lakkaamatta putoili iskuja,
niin että kilvet heleästi soivat. Mutta kun kreivi von Stuifen koki
hyvin tarkatulla voima-iskulla vaivuttaa vastustajaansa maahan ja sitä
varten varomattomasti tunkeutui yhä lähemmäksi Hannoa, niin tämä vaan
puolusteli itseänsä, kunnes Fredrikin voimat alkaisivat väsyä taikka
hänen varomattomuudestaan saisi sopivan tilaisuuden iskeä.
Rohkaistuneena tuosta vihamiehen hidastelemisesta kohotti Fredrik,
luullen moista arkuutta pelon merkiksi, vihdoin miekkansa korkealle
Rechbergin pään päälle, lopettaaksensa aimo iskulla koko taistelun;
mutta notkeasti ja sukkelasti väistyi Hanno miekan tieltä, joka, jos se
vaan olisi sattunut, olisi samalla kertaa halaissut sekä kypärän että
pään, ja ennenkuin Fredrik ennätti nostaa kilpeään suojaksi, tapasi
kova isku hänen kypäräänsä, niin että hän huumautuneena horjahti ja
vaipui polvilleen. Kiiruusti tahtoi nyt Hanno käyttää hyväkseen
saavutettua voittoansa ja uudella iskulla saattaa vastustajansa
haudan omaksi; riemuiten hypähti hän eteenpäin, mutta sotkeutui
hillitsemättömässä nopeudessaan äkisti kannuksiinsa, kompastui ja
kaatui ihan pitkällensä maahan. Silmänräpäyksessä hypähti nyt Fredrik,
joka oli pikaisesti tointunut huumauksestansa, kaatuneen luo, painoi
polvellaan hänet maahan, pisti miekkansa kärjen hänen rautakauluksensa
rakoon ja huusi kovalla äänellä: "Hanno von Rechberg, Jumala on antanut
henkesi minun käsiini; tunnusta vikasi ja -- niin totta kuin Jumala on
antanut oikeuden voitolle -- minä lahjoitan sinulle kurjan henkesi,
että sitä käyttäisit katumukseksesi! Vaan jos kiellät, sysään miekkani
syvemmälle!"

Kerran vaan katsahti Hanno kauhistuneena kirkkaasen miekkaan, joka oli
häntä lävistämäisillään, ja lausui sitte sortuneella äänellä: "Vedä
pois miekkasi, Fredrik! -- niin, Jumala on tuominnut oikein -- _minä
olen syyllinen_!"

Myöntymyksen tulva kuului ylimysten riveistä, jotka olivat taistelun
todistajina ja katselijoina. "Jumala on oikein tuominnut!" huusivat he,
"surmaa hänet, kreivi Stuifen, tuo kunniaton kavaltaja, tee hänelle
oikeus!"

Mutta Fredrik nousi ja sanoi: "Minä olen antanut sanani ja sen täytän
kavaltajallekin! -- Nouse ylös, Hanno, ja kärsi häpeääsi koko
elinikäsi!"

Kalpeana ja vavisten totteli Rechberg Fredrikin kehoitusta ja
häpeissänsä kuunteli taistelutuomarien tuomion, jotka julistivat hänet
ritari-arvonsa ja aatelisuutensa menettäneeksi. Raivoissansa katseli
hän, miten hänen ritarimiekkansa ja kilpensä rikottiin ja palaset
viskattiin hänen jalkoihinsa. Sitte lähti hän häväistynä ja
kunniattomana pois taistelukentältä.

       *       *       *       *       *

Kuukausi tämän tapauksen perästä vietettiin komea juhla
Hohenstaufenburgissa. Muhkeasti koristettu oli ihana linna, ja ensi
kertaa liehui taas Hohenstaufien mustan-punaisen-keltainen lippu
murhelipun sijasta sen harjalla, sillä nyt oli ilopäivä ja keisari
Henrik VI, Bertan setä, oli tullut saattamaan rakkaan veljensä tytärtä
alttarin eteen, jossa hänet vihdoin niin katkerain ja kovien
kärsimisten jälkeen oli annettava miehelle, jota hän niin uskollisesti
oli rakastanut. Sentähden oli nyt Hohenstaufien sukulinna loistavasti
koristettu ja sentähden liehuivat myöskin Stuifenburgin harjalla
Stuifenien ja Staufenien yhdistetyillä vaakunoilla koristetut liput.

Vihkiäisjuhlan perästä ratsasti suuri, juhlallinen saattoseura
Stuifenburgiin, jossa juhlapäivälliset odottivat. Oli helteinen aamu ja
synkkiä pilviä kohosi lännestä päin, niin että hääväki kiiruhti
kulkuansa, päästäkseen vielä ennen rajuilman puhkeamista nuorikkojen
asuntoon. Töin tuskin onnistui se, sillä juuri kun ensimäiset kirkkaat
ukontulet välähtelivät ja jo muutamia suuria pisaroita putoili,
pääsivät he pihaan ja leikkiä laskien seurasivat keisaria ja nuorta
paria seppeleillä ja lipuilla juhlallisesti koristettuun saliin, jossa
ruhtinaallisesti varustettu pöytä odotti vieraitansa. Kaikki olivat
juuri asettuneet paikoillensa ja monilukuiset Stuifenien väreillä
koristetut palvelijat jo alkaneet toimittaa täänpäiväisiä
velvollisuuksiansa, kun yksi heistä lähestyi linnan nuorta isäntää ja
ilmoitti hänelle, että eräs harpunsoittaja-vanhus tahtoi huvittaa
seuraa taidollansa ja sentähden pyysi päästä juhlasaliin.

Mielellään suostui kreivi Fredrik tähän pyyntöön, sillä niinä aikoina
oli tavallista, että laulajat ja soittajat esityksillänsä maustivat
ylhäisten atrioita. Kohta aukesi sentähden ovi ja sisään astui
harppuinensa vuosien painosta kyyristynyt harmaatukkainen ja -partainen
laulaja. Syvällä kumarruksella tervehtien ylhäistä seuraa siirtyi
vanhus erääsen salin nurkkaan odottamaan hetkeä, milloin hänen
huvitustansa haluttaisiin. Onnellinen ja antelias isäntä käski heti
asettaa hänelle ruokaa ja juomaa, vaan vapiseva vanhus kiittäen
ainoastaan pudisti päätänsä, ja mitään nauttimatta pysyi hän
äänettömänä paikallansa. Hänen suurista, tummista silmistään loisti
kumminkin outo tuli, joka ei soveltunut hänen korkeaan ikäänsä, ja aina
vaan katseli hän onnellista Fredrikkiä, vielä onnellisemman Bertan
puolisoa.

Äkkiä tarttui keisari maljaan ja sen korkealle kohottaen kehoitti
läsnäolevia juomaan nuoren parin menestykseksi ja ainaiseksi onneksi.
Iloissaan tahtoivat kaikki seurata kehoitusta, mutta silloin nurkasta,
jossa laulaja istui, kajahti kummallinen, kolkko nauru. Hämmästyneinä
katsahtivat vieraat ukkoon, joka nyt oli noussut suoraksi ja huusi
kirkkaalla äänellä:

"Ainaiseksi onneksiko? -- oletko sinä sen ansainnut, kreivi Fredrik von
Stuifen? -- Uskallatko toivoa, että taivas sinulle suo ainaista onnea?"

Niin sanoen heitti vanhus äkisti yltänsä valepuvun, tempasi päästänsä
tekotukan ja harmaan parran ja kaikkien ihmeeksi ilmestyi siihen --
nuori, ihmeellisen kaunis nainen itämaisessa puvussa -- _Ester_.

Kalman kalpeana oli kreivi jo ensimäisen hänelle lausutun sanan kaiun
kuullessaan hypähtänyt ylös; hiukset pystyssä kauhistuksesta katsoa
tuijotti hän ukkoon, joka juuri oli muuttunut tuoksi niin häpeällisesti
petetyksi tytöksi. Voimatta lausua sanaakaan seisoi hän kuin
kuvapatsaaksi kangistuneena ja piti käsiään ikäänkuin suojana kauniin
tytön hirmuiseen ilmestykseen päin ojennettuina.

Mutta ennenkuin vieraat olivat tointuneet hämmästyksestään, jatkoi
Ester kovalla äänellä:

"Vastaa, uskoton ja kunniaton ritari -- minulle, joka sinut pelastin
varmasta kuolemasta -- minulle, joka sinulle soin suojaa ja sinua
väsymättä hoitelin, kun sinut avuttomana ja hyljättynä tuotiin isäni
huoneesen minulle, jolle sinä kiitollisuudesta lupasit rakkautta ja
pyhimmillä valoilla vannoit ikuista uskollisuutta -- minulle kurjalle,
joka sinun valoihisi luottaen antauduin kokonani sinun omaksesi, vaan
jonka sinä kuitenkin petit ja hylkäsit -- vastaa minulle kavala,
uskoton mies -- voitko sä toivoa että taivas suo sinulle ainaista
onnea?!"

Koko ruumis vapisevana ja kuitenkin kauhusta ikäänkuin jäykistyneenä oli
rikoksellinen kuullut tytön hirveän syytöksen -- mutta sanaakaan ei hän
saanut vastatuksi. Silloin nousi onneton Bertta miehen vierestä, joka
oli häntäkin niin kavalasti pettänyt, ja tuskasta valittaen pakeni sen
sydämmen luo, joka yksin ei voinut häntä pettää -- uskollisen äidin
sydämmen turviin.

Mutta Ester nosti nyt kätensä taivasta kohti ja lausui äänellä, jonka
kaiku oli kovempi kuin ukkosen kolkko jyrinäkin:

"Kuule minua, sinä viattomuuden suojelija ja kostaja, sinä väkevä
Jumala, joka näet ihmisten sydämmiin ja joka tuomitset kaikki ihmiset
tarkalla oikeuden mitalla heidän syntiensä ja pahojen tekojensa mukaan
-- kuule minua, vanhurskas Jumala, ja muuta siunaus, jota tälle
pettäjälle tänä päivänä rukoiltiin -- kiroukseksi! -- Kirottu hän, joka
minun sydämmeni sorti, joka on pyhää nimeäsi pilkannut ja käyttänyt
vääriin valoihin! Kirous hänelle, ja sille paikalle, joka tuon
valapaton on kasvattanut -- kirous!"

Sitte vaikeni hän ja syvästi hengittäen, kädet ylös kohotettuna,
katseli taivaasen, ikäänkuin odottaen, että se vastaisi hänelle.

Ja taivas oli kuullut ja -- antoi vastauksen. Ukonnuoli iski alas
linnaan, niin että vähän ajan perästä olivat katot ja tornit
ilmitulessa ja musta savupilvi nousi tuosta Esterin kiroamasta
paikasta.

"Tuli on valloillaan!" huusivat kauhistuneet vieraat ja kiiruhtivat
oville pelastuakseen liekeistä, jotka tavattoman nopeasti levisivät
yliympäri.

Ainoastaan kaksi henkilöä jäi saliin: kreivi Fredrik, joka ukontulen
iskiessä alas oli voimattomana vaipunut maahan, ja Ester, joka, edes
yrittämättäkään paeta liekkien ympäröimästä ja savuisesta salista,
pysyi levollisena ja silmät taivasta kohti käännettyinä paikallansa.

Silloin äkkiä vaipui koko linna läjään ja hautasi raunioihinsa
viimeisen Stuifenin ja hänen uskottomuutensa uhrin.

       *       *       *       *       *

Vuosisatoja on siitä asti kulunut; ei Hohenstaufenburgista eikä
Stuifenin linnasta ole enää muurin raunioitakaan jäljellä. Kumminkin on
Esterin kirous aina tähän päivään asti vaikuttanut, sillä tuo ukontulen
tapaama paikka on siitä asti pysynyt paljaana, ihan kasvittomana. Niin
on se todistuksena rangaistuksesta, jonka Jumala lähetti pahantekijän
ja hänen huoneensa yli.








